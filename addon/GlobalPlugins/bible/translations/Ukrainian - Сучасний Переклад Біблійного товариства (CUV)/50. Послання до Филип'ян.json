{
    "1": {
        "1": "Павло і Тимофій, раби Ісуса Христа, – усім святим в Ісусі Христі, які у Филипах, з єпископами і дияконами:",
        "2": "благодать вам і мир від Бога, нашого Отця, і Господа Ісуса Христа.",
        "3": "При кожній згадці про вас я дякую моєму Богові;",
        "4": "завжди, в кожній моїй молитві за всіх вас, з радістю молюся",
        "5": "за вашу участь у поширенні Євангелії – від першого дня і аж дотепер.",
        "6": "Я впевнений у тому, що Той, Хто розпочав у вас добре діло, завершить його до дня Ісуса Христа.",
        "7": "Справедливо мені думати так про всіх вас, адже ви – в моєму серці; всі ви є в моїх кайданах, в обороні та в утвердженні Євангелії: мої співучасники в благодаті.",
        "8": "Бог мені свідок, що в сердечній любові Ісуса Христа я тужу за всіма вами.",
        "9": "Молюся про те, щоб ваша любов все більше й більше зростала в пізнанні та в усякому досвіді,",
        "10": "щоб ви досліджували все краще та були чисті й бездоганні в день Христа,",
        "11": "сповнені плодами праведності через Ісуса Христа – для Божої слави та похвали.",
        "12": "Хочу, брати, щоб ви знали: те, що зі мною сталося, ще більше пішло на користь Євангелії,",
        "13": "оскільки мої кайдани за Христа стали відомі всім іншим та в усьому преторію.",
        "14": "Багатьом братам у Господі мої кайдани додали сміливості, й вони набралися відваги безстрашно звіщати Слово.",
        "15": "Втім, деякі проповідують Христа через заздрощі та суперництво, а інші – з добрих спонукань.",
        "16": "Декотрі – з любові, знаючи, що я поставлений для захисту Євангелії,",
        "17": "а інші – підступно, нещиро звіщають Христа, прагнучи збільшити тягар моїх кайданів.",
        "18": "Що ж? Однак, як би не проповідували про Христа, – удавано чи правдиво, – я цим радію. І далі радітиму,",
        "19": "бо знаю, що це мені буде на спасіння через вашу молитву і допомогу Духа Ісуса Христа,",
        "20": "згідно з очікуванням і з моєю надією, що ні в чому не буду засоромлений, але з усією сміливістю, як завжди, так і нині, буде звеличений Христос у моєму тілі: чи то життям, чи то смертю.",
        "21": "Адже для мене життя – це Христос, а смерть – це надбання.",
        "22": "Та якщо життя в тілі – це для мене плід діл, тоді я не знаю, що вибрати.",
        "23": "Те й друге вабить мене: маю бажання звільнитися і бути з Христом, бо це набагато краще,",
        "24": "а залишатися в тілі – потрібніше для вас.",
        "25": "І я вже з певністю знаю, що залишуся і перебуватиму з усіма вами для вашого успіху й радості віри,",
        "26": "щоби через мене, коли знову прийду до вас, ваша похвала надмірно примножилася в Ісусі Христі.",
        "27": "Тільки живіть згідно з Євангелією Христа, щоб коли прийду й побачу вас, а навіть якщо буду відсутній, чув би про вас, що стоїте в одному дусі, однодушно відстоюючи віру Євангелії,",
        "28": "і зовсім не боїтеся ваших противників, бо для них це доказ загибелі, а для вас – доказ спасіння. І це від Бога.",
        "29": "Адже вам даровано через Христа не тільки вірити в Нього, а й за Нього страждати,",
        "30": "здійснювати той подвиг, який ви побачили в мені, а тепер чуєте про мене."
    },
    "2": {
        "1": "Отже, коли є якась втіха в Христі, коли є якась відрада в любові, коли є якась спільність духа, коли є якесь милосердя і щедрість,",
        "2": "доповніть мою радість, щоб ви думали те саме, мали ту саму любов, були однодушні й однієї думки.",
        "3": "Нічого не робіть наперекір чи з марнославства, але в покорі вважайте одне одного більшим за себе.",
        "4": "Нехай кожний дбає не про себе, а про інших.",
        "5": "Плекайте в собі ті самі думки, що й у Христі Ісусі.",
        "6": "Він, маючи Божу природу, не вважав посяганням бути рівним Богові,",
        "7": "але понизив Самого Себе, прийнявши образ раба, постав у подобі людини і з вигляду був як людина;",
        "8": "Він упокорив Себе, був слухняним аж до смерті, й до смерті хресної.",
        "9": "Тому Бог надзвичайно звеличив Його та дав Йому Ім’я, яке вище всякого іншого імені,",
        "10": "аби перед Ім’ям Ісуса поклонилося кожне коліно – і піднебесних, і земних, і підземних;",
        "11": "і щоб кожною мовою для слави Бога Отця було визнано, що Ісус Христос – це Господь.",
        "12": "Тому, мої любі, так як ви завжди були слухняні, не тільки коли я був присутній, але значно більше тепер, коли я відсутній, зі страхом і трепетом звершуйте своє спасіння.",
        "13": "Адже то Бог за Своєю доброю волею викликає у вас і бажання, і дію.",
        "14": "Усе робіть без нарікань і сумніву,",
        "15": "щоб ви, непорочні та чисті, були бездоганними Божими дітьми серед лукавого й розбещеного роду, серед якого ви сяєте, мов світила у світі,",
        "16": "дотримуючи слово життя мені для похвали в день Христа, що я недаремно біг, недаремно трудився.",
        "17": "Та хоч і приношу себе на служіння і в жертву вашої віри, я радію і веселюся разом з усіма вами.",
        "18": "Так само й ви радійте та веселіться разом зі мною.",
        "19": "Маю в Господі Ісусі надію незабаром послати до вас Тимофія, щоб і я заспокоївся духом, довідавшись, що з вами.",
        "20": "Оскільки я не маю нікого іншого з такою ж душею, хто би щиріше дбав про вас,",
        "21": "адже всі шукають свого, а не того, що належить Ісусу Христу.",
        "22": "Його ж досвідченість ви знаєте, що він, наче син батькові, послужив мені для Євангелії.",
        "23": "Надіюся послати його, як тільки довідаюся, що буде зі мною.",
        "24": "Але переконаний у Господі, що й сам незабаром прийду.",
        "25": "Вважав за потрібне послати до вас Епафродита – мого брата, помічника і співвоїна, а вашого посланця і служителя в моїй потребі.",
        "26": "Адже він побивався за всіма вами й був дуже стривожений, оскільки ви почули, що він захворів.",
        "27": "Бо він захворів і був при смерті, але Бог помилував його, і не тільки його, а й мене, щоб я не мав смутку за смутком.",
        "28": "Тому я швидко послав його, аби, побачивши його, ви знову зраділи, та щоб і я не страждав.",
        "29": "Прийміть же його в Господі з повною радістю і шануйте таких,",
        "30": "бо він за справу Христа був близько до смерті, наражаючи своє життя на небезпеку, аби доповнити недостаток вашого служіння для мене."
    },
    "3": {
        "1": "Зрештою, брати мої, радійте в Господі! Писати мені вам те саме не прикро, бо це вам для утвердження.",
        "2": "Стережіться собак, стережіться поганих працівників, стережіться обрізання.",
        "3": "Адже обрізання – це ми, які поклоняємося Богові духом і хвалимося Ісусом Христом, і не покладаємо надію на тіло,",
        "4": "хоч я і міг би покладатися на тіло. Коли хто й думає покладатися на тіло, то я тим паче:",
        "5": "обрізаний восьмого дня, з роду Ізраїля, з племені Веніяміна, єврей з євреїв, щодо Закону – фарисей,",
        "6": "щодо ревності – гонитель Церкви, щодо праведності, яка від Закону, – бездоганний.",
        "7": "Але що було для мене надбанням, те я визнав ради Христа за втрату.",
        "8": "І взагалі, все визнаю за втрату, порівняно з величчю пізнання мого Господа Ісуса Христа, задля Якого я все втратив і вважаю за сміття, аби здобути Христа,",
        "9": "і виявитися в Ньому не зі своєю праведністю, яка від Закону, але з тією, що через віру в Христа, з праведністю, яка від Бога, через віру;",
        "10": "щоби пізнати Його, і силу Його воскресіння, і бути спільником у Його стражданнях, уподібнюючись Його смерті,",
        "11": "аби якось досягти воскресіння мертвих.",
        "12": "Не тому, що я вже осягнув або вже став досконалим, але борюся, щоб осягнути – для цього і здобув мене Ісус Христос.",
        "13": "Брати, я не вважаю себе тим, хто осягнув. Але забуваючи те, що позаду, і прямуючи до того, що попереду,",
        "14": "я відчайдушно біжу до мети – до нагороди високого Божого покликання в Ісусі Христі.",
        "15": "Отже, хто досконалий, нехай так і думає. Коли ж щось інше думаєте, то й це Бог вам відкриє.",
        "16": "Втім, чого ми досягли, в тому треба жити.",
        "17": "Будьте моїми послідовниками, брати, і приглядайтеся до тих, які поводяться згідно з нашим взірцем.",
        "18": "Адже багато хто, – про них я часто говорив вам, а нині з плачем кажу, – поводяться, як вороги Христового хреста.",
        "19": "Їхній кінець – загибель, їхній бог – черево, і сором – їхня слава; вони про земне думають.",
        "20": "Адже наше життя – на небесах, звідки й очікуємо Спасителя, Господа Ісуса Христа,",
        "21": "Котрий силою, якою Він може все підкорити Собі, перемінить наше принижене тіло так, щоб воно було подібне до Його прославленого тіла."
    },
    "4": {
        "1": "Тому, мої любі й милі брати, ви – моя радість і вінець, – стійте так у Господі, улюблені!",
        "2": "Прошу Еводію, прошу також і Синтихію: думайте однаково в Господі!",
        "3": "Так само прошу і тебе, вірний приятелю, допомагай тим, які співпрацювали зі мною в поширенні Євангелії, і з Климентом, і з іншими моїми помічниками, імена яких – у книзі життя.",
        "4": "Радійте завжди в Господі; і ще раз кажу: радійте!",
        "5": "Нехай ваша лагідність стане відомою всім людям. Господь близько!",
        "6": "Нічим не журіться, але в усьому молитвою та благаннями з подякою висловлюйте ваші прохання Богові.",
        "7": "І мир Божий, який перевищує всяке розуміння, нехай береже ваші серця і ваші думки в Христі Ісусі.",
        "8": "Наостанку, брати: те, що істинне, що чесне, що справедливе, що чисте, що любе, що гідне хвали, – коли яка чеснота або коли яка похвала, – про це роздумуйте.",
        "9": "Чого навчилися і що прийняли, що почули й побачили в мені, – оце й робіть. І Бог миру буде з вами.",
        "10": "Я дуже зрадів у Господі, що ви тепер знову отримали змогу піклуватися про мене. Ви й раніше піклувалися, але не мали відповідної нагоди.",
        "11": "Кажу це не тому, що чогось потребую, бо я навчився бути задоволеним тим, що є.",
        "12": "Вмію жити і в нестатках, умію жити і в достатку. Звик до всього і в усьому: і насичуватися, і голодувати, мати достаток і терпіти нестаток.",
        "13": "Усе можу в Тому, Хто мене зміцнює, – [в Ісусі Христі].",
        "14": "Втім, ви добре зробили, взявши участь у моїх труднощах.",
        "15": "Знайте ж ви, филип’яни, що на початку поширення Євангелії, коли я вийшов з Македонії, жодна Церква не взяла участі в праві давання і приймання, – тільки ви одні;",
        "16": "так що аж двічі посилали ви до Солуня на мої потреби.",
        "17": "Не тому, що я шукаю дарів; ні, я шукаю плоду, який примножує вашу славу.",
        "18": "Я одержав усе і повністю забезпечений. Мені вистачає всього, відколи я одержав від Епафродита те, що ви послали, це – ніжні пахощі, приємна жертва, яка до вподоби Богові.",
        "19": "А мій Бог, згідно зі Своїм багатством, нехай задовольнить усяку вашу потребу – у славі, в Ісусі Христі.",
        "20": "Богові ж, нашому Отцеві, – слава навіки‑віків! Амінь.",
        "21": "Вітайте кожного святого в Ісусі Христі! Вітають вас ті брати, які зі мною.",
        "22": "Вітають вас усі святі, особливо ті, які з дому кесаря.",
        "23": "Благодать Господа Ісуса Христа з духом вашим. [Амінь]."
    }
}