{
    "1": {
        "1": "Провіщення про Ніневію. Книга видінь Наума з Елкоша.",
        "2": "Господь є ревнивим Богом і месником. Господь є мстивим і сповненим гніву. Господь є Тим, Котрий відплачує Своїм ворогам, – Він безпощадний до Своїх ненависників.",
        "3": "Хоча Господь довготерпеливий і могутній силою, але, безумовно, винуватого непокараним не залишить. Дороги Господа в бурі та вихорі, а хмари – порох під Його ногами.",
        "4": "Він лише погрозить морю, і воно висохне, обміліють усі ріки, – зів’януть Башан і Кармель, засохнуть квітки Лівану.",
        "5": "Перед Ним тремтять гори, і тануть узгір’я. Від Його присутності хитається земля та Всесвіт, – у страху всі його мешканці.",
        "6": "Хто може встояти перед Його гнівом, – хто виступить проти Його обурення? Його гнів розливається вогнем, – перед Ним розпадаються скелі.",
        "7": "Разом з тим Господь добрий, – притулок у день скорботи, – Він знає тих, котрі на Нього покладаються.",
        "8": "Наче вируючим потопом, Він змиє її ( Ніневії ) місцезнаходження, – Його ворогів переслідуватиме непроглядна темрява.",
        "9": "Що ви замислили проти Господа? Якщо Він покладе кінець, то лихо вдруге вже не повториться.",
        "10": "Бо хоч вони ( ассирійці ) переплетені між собою, як терен, і п’яні від своїх напоїв, – вони цілковито будуть пожерті вогнем, як суха стерня!",
        "11": "Із тебе ( Ніневіє ) вийшов той, котрий планує зло проти Господа, і дає нікчемні поради,",
        "12": "але так говорить Господь: Хоч їм щастить і вони досить численні, проте вони будуть посічені й зникнуть. Хоч Я допускав тобі ( Ізраїлю ) страждання, проте більше не гнобитиму тебе.",
        "13": "Отже, тепер Я зламаю його ярмо, що на тобі, й розірву твої кайдани.",
        "14": "Про тебе ж, Ассиріє, Господь так вирішив: Твоє ім’я більше не згадуватиметься в твоїх нащадках. З дому твого бога Я знищу різьблених і литих ідолів, – приготую тобі гробницю як нікчемному."
    },
    "2": {
        "1": "Ось на горах вже видно ноги благовісника, котрий звіщає мир. Святкуй, Юдеє, твої урочисті свята, виконуй свої обітниці! Адже більше не топтатиметься по тобі негідник! Він дощенту знищений!",
        "2": "Наближається до тебе, Ніневіє, твій погромник! Укріплюй свої фортеці, стережи дороги, підпережися, збирай усі свої сили,",
        "3": "тому що Господь відновлює гідність Якова, як і велич усього Ізраїлю! Адже грабіжники нищили їх і топтали лози їхніх виноградників.",
        "4": "Вже червоніють щити їхніх хоробрих воїнів, одягнутих у кармазин, а їхні колісниці вкриті залізом, виблискують на сонці в день підготовки до битви, – хитаються ратища списів.",
        "5": "Ось по вулицях на шаленій швидкості мчать колісниці, гуркочуть на площах. Їхні смолоскипи миготять, наче блискавки.",
        "6": "Він ( цар Ассирії ) скликає своїх воєначальників, – вони біжать, спотикаючись серед дня, після чого поспішають на її ( Ніневії) мури, але навколо вже здійснена облога ворога.",
        "7": "Річні шлюзи відкриваються, і вода руйнує царський палац.",
        "8": "Все вирішено, – вона ( Ніневія ) оголена, а її жінок-слугинь ведуть полоненими в неволю. Вони стогнуть, наче голубки, і у відчаї б’ють себе в груди.",
        "9": "Ніневія уподібнилась до ставка, води якого з шумом утікають. Зупиніться! Стійте! Але ніхто навіть не озирається.",
        "10": "Грабуйте срібло! Забирайте золото! Видається, що її скарби невичерпні, – так багато дорогоцінного посуду та інших речей!‥",
        "11": "І ось вона ( Ніневія ) знищена, вся в руїнах, спустошена… В страсі завмирають людські серця, тремтять коліна, біль в усьому тілі, – всі обличчя палають вогнем.",
        "12": "Де ж тепер лігво левів, – те лігвище, де левиця доглядала левенят й де бавились лев з левенятами і не було кому їх потривожити?!",
        "13": "Де лев, що полював, аби нагодувати своїх левенят, й душив інших для своїх левиць, наповнюючи награбованим своє лігвище, – своє лігво – здобиччю.",
        "14": "Тому Я виступлю проти тебе, – говорить Господь Саваот, – Я пущу з димом твої колісниці, а твоїх левчуків знищить Мій меч. Я покладу край твоєму грабіжництву на землі й більше ніхто не почує голосу твоїх послів."
    },
    "3": {
        "1": "Горе місту, сповненому крові та обману, – переповненому беззаконням, грабежами й насильством.",
        "2": "Вже чути ляскіт бичів, – чути гуркіт коліс, тупотіння коней і торохкотіння колісниць.",
        "3": "Несеться кіннота, виблискують мечі та списи, – безліч вбитих, гори трупів… Мертвих тіл не порахувати, – вони на кожному кроці.",
        "4": "А все це через нескінченну розпусту вродливої розпусниці, вправної в чаклунстві, що продає народи своїм блудством, – своїми чарами – племена землі.",
        "5": "Тому Я виступлю проти тебе, – говорить Господь Саваот, – і підійму поділ твоєї спідниці на твоє обличчя, й покажу перед народами твою голизну, – царствам – твій сором.",
        "6": "Закидаю тебе брудом, і, зганьбивши тебе, виставлю тебе на посміховисько!",
        "7": "Станеться таке, що кожен, побачивши тебе, тікатиме від тебе зі словами: Спустошена Ніневія! Хто її пожаліє? Не знайдеться тих, котрі тебе потішили б!",
        "8": "Хіба ти краща від Но-Аммона, що розкинувся на ріках й звідусіль оточений водою? Море було його валом, а води – стіною.",
        "9": "Ефіопія та Єгипет були його надійною безвідмовною опорою. Пут і Лівія постійно допомагали йому.",
        "10": "Але й він ( Но-Аммон ) пішов полоненим у неволю, а його немовлят розбивали на перехрестях всіх вулиць. Щодо його знатних кидали жереб ( кому дістануться ), а всі його можновладці були заковані в кайдани.",
        "11": "Так і ти, Ніневіє, оп’янієш і, вмліваючи, шукатимеш захисту від ворога.",
        "12": "Усі твої фортеці, як смоківниці з первоплодами, – щойно їх потрясуть, вони самі впадуть у рот того, хто захоче їх з’їсти.",
        "13": "Що ж до твого народу ( захисників ), то вони виявляться, наче жіноцтво. Брами твого краю відкриються навстіж перед твоїми ворогами, й вогонь пожере твої засуви.",
        "14": "Тож запасись водою на час облоги, укріпляй твої фортеці, увійди в розчин і топчи глину, виготовляй цеглу.",
        "15": "І все ж тебе ( Ніневіє ) пожере вогонь, – ти будеш знищена мечем, як пожирає все сарана. Намножуй захисників, як розмножуються личинки сарани, або інша комашня.",
        "16": "Ти намножила своїх купців більше від зірок на небі, але й вони, як личинки сарани, – використають тебе і розлетяться.",
        "17": "Твої можновладці – така ж сарана, твої знатні – як рій сарани, – поки холодно, вони сидять на мурах, а сонце пригріє – й вони полетять, – не пізнаєш навіть місця, де вони сиділи.",
        "18": "Поснули твої пастирі, ассирійський царю, спочивають твої хоробрі. Тому твій народ і розбрівся по горах, і немає кому його зібрати.",
        "19": "Немає ліків для твоїх ран, – твоя хвороба невиліковна. Хто лише почує про твоє лихо, заплеще руками над тобою. Адже хто тільки не страждав від твоєї одвічної лютості?!"
    }
}