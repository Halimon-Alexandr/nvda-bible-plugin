{
    "1": {
        "1": "Про те, що було від початку, що ми почули, що побачили на власні очі, що ми оглядали і до чого доторкнулися наші руки, – про Слово життя;",
        "2": "і життя з’явилося, і ми побачили, і свідчимо, і сповіщаємо вам вічне життя, яке було в Отця і з’явилося нам.",
        "3": "Те, що ми побачили й почули, сповіщаємо й вам, щоб і ви мали спільність з нами. А наша спільність – з Отцем і з Його Сином – Ісусом Христом.",
        "4": "І пишемо вам про це, щоб наша радість була повною.",
        "5": "Ось звістка, яку ми почули від Нього й сповіщаємо вам: Бог є світло, і в Ньому немає жодної темряви!",
        "6": "Коли скажемо, що маємо спільність з Ним, а ходимо в темряві, то говоримо неправду і правди не робимо.",
        "7": "Коли ж ходимо у світлі, як Сам Він є у світлі, то маємо спільність одне з одним, і кров Ісуса [Христа], Його Сина, очищає нас від усякого гріха.",
        "8": "Коли скажемо, що не маємо гріха, то самих себе обманюємо, і немає в нас правди.",
        "9": "Якщо ж визнаємо свої гріхи, то Він вірний і праведний, щоб простити нам гріхи й очистити нас від усякої неправедності.",
        "10": "А коли скажемо, що ми не згрішили, то робимо Його неправдомовним, і Його слово в нас не перебуває."
    },
    "2": {
        "1": "Дітоньки мої, пишу вам це, щоб ви не грішили. А коли хто згрішить, то маємо Заступника перед Отцем, Ісуса Христа, Праведника.",
        "2": "Він – примирення за наші гріхи, і не тільки за наші, а й за гріхи всього світу.",
        "3": "З того дізнаємося, що ми Його пізнали, якщо дотримуємося Його заповідей.",
        "4": "Хто каже, що пізнав Його, а заповідей Його не дотримується, той неправдомовець, і в ньому немає правди.",
        "5": "А хто дотримується Його слова, в тому Божа любов справді є досконалою. З цього пізнаємо, що ми в Ньому.",
        "6": "Хто каже, що в Ньому перебуває, той має жити так само, як жив Він.",
        "7": "Любі, не нову заповідь пишу вам, але заповідь давню, яку маєте від початку. Давня заповідь – це слово, яке ви чули.",
        "8": "Знову я вам пишу нову заповідь, яка справді є в Ньому і у вас, що темрява минає, і вже сяє істинне світло.",
        "9": "Хто каже, що він перебуває у світлі, а ненавидить свого брата, той ще досі в темряві.",
        "10": "Хто любить свого брата, той перебуває у світлі й у ньому немає спокуси.",
        "11": "А хто ненавидить свого брата, той – у темряві, він ходить у пітьмі й не знає, куди йде, бо темрява зробила його очі незрячими.",
        "12": "Пишу вам, дітоньки, бо Його Ім’ям прощено вам гріхи.",
        "13": "Пишу вам, батьки, тому що ви пізнали Споконвічного. Пишу вам, юнаки, бо ви перемогли лукавого.",
        "14": "Написав вам, діти, адже ви пізнали Отця. Написав вам, батьки, бо ви пізнали Того, Хто від початку. Написав вам, юнаки, оскільки ви сильні, й Боже Слово перебуває у вас, і ви перемогли лукавого.",
        "15": "Не любіть світу, ні того, що у світі: коли хто любить світ, в тому немає любові Отця.",
        "16": "Адже все, що у світі, це: пожадливість тіла, пожадливість очей і життєва гордість; це не від Отця, а від світу.",
        "17": "Проминає і світ, і його пожадання, а той, хто виконує Божу волю, – залишається вічно.",
        "18": "Діти, це остання година, бо ви чули, що антихрист надходить, і нині з’явилося багато антихристів. З цього дізнаємося, що це остання година.",
        "19": "Вони вийшли від нас, але не були нашими, бо якби були з наших, то залишилися би з нами, але це сталося, щоб виявилося, що не всі вони є з наших.",
        "20": "Та ви маєте помазання від Святого, і всі ви знаєте.",
        "21": "Я написав вам не тому, що ви не знаєте правди, але тому, що ви її знаєте, і що всякий обман не від істини.",
        "22": "Хто неправдомовець, як не той, хто відкидає, що Ісус є Христос? Це антихрист, він відрікається від Отця і Сина!",
        "23": "Кожний, хто відрікається від Сина, не має і Отця. Хто визнає Сина, той має і Отця.",
        "24": "[Отже] те, що ви почули від початку, нехай воно у вас перебуває. Якщо у вас перебуватиме те, що ви почули від початку, то й ви перебуватимете в Сині та в Отці.",
        "25": "Ось обітниця, яку Він Сам нам пообіцяв: вічне життя!",
        "26": "Це написав я вам про тих, які обманюють вас.",
        "27": "А помазання, яке ви прийняли від Нього, воно у вас перебуває, і ви не потребуєте, щоб вас хтось навчав. Але як те помазання навчає вас у всьому, – і є істинне й необманне, – так, як воно вас навчило, в тому й перебувайте.",
        "28": "А тепер, дітоньки, залишайтеся в Ньому, щоб, коли з’явиться Він, ми мали сміливість і не були засоромлені перед Ним під час Його приходу.",
        "29": "Коли знаєте, що Він – праведний, то знайте, що й кожний, хто чинить праведність, народився від Нього."
    },
    "3": {
        "1": "Подивіться, яку любов дав нам Отець, щоб ми звалися Божими дітьми! І такими ми є. Світ нас не знає, тому що Його не пізнав.",
        "2": "Улюблені! Тепер ми – Божі діти, але ще не виявилося, що будемо. Знаємо, що коли Він з’явиться, ми будемо подібні до Нього, адже побачимо Його таким, який Він є.",
        "3": "І кожний, хто має цю надію на Нього, очищає себе, як і Він чистий.",
        "4": "Кожний, хто чинить гріх, чинить і беззаконня, бо гріх є беззаконням.",
        "5": "І ви знаєте, що Він з’явився, аби взяти [наші] гріхи, а в Ньому гріха немає.",
        "6": "Кожний, хто в Ньому перебуває, не грішить. Кожний, хто грішить, не бачив Його і не пізнав Його.",
        "7": "Дітоньки, хай ніхто вас не вводить в оману. Хто чинить правду, той праведний, як праведний Він.",
        "8": "Хто чинить гріх, той від диявола, адже диявол грішить від початку. Тому з’явився Божий Син, щоби знищити діла диявола.",
        "9": "Кожний, хто народився від Бога, не чинить гріха, бо Його зачаток у ньому перебуває; він не може грішити, оскільки народжений від Бога.",
        "10": "Так виявляються Божі діти і діти диявола: кожний, хто не чинить праведності, той не від Бога, як і той, хто не любить свого брата.",
        "11": "Адже це та звістка, яку ви чули від початку: щоб ми любили одне одного;",
        "12": "не так, як Каїн, котрий був від лукавого й убив свого брата. З якої причини він убив його? Тому що його діла були злі, а діла брата – праведні.",
        "13": "Не дивуйтеся, брати [мої], коли світ вас ненавидить.",
        "14": "Ми знаємо, що ми перейшли від смерті до життя, бо любимо братів. А хто не любить [брата], той перебуває в смерті.",
        "15": "Кожний, хто ненавидить свого брата, той убивця. А ви знаєте, що жодний убивця не має в собі вічного життя, яке б у ньому перебувало.",
        "16": "Ми пізнали любов з того, що Він поклав Свою душу за нас; і ми маємо класти душі за братів.",
        "17": "А хто має багатство світу й бачить, що його брат у нестатках, та зачиняє своє серце від нього, то як же може Божа любов перебувати в такому?",
        "18": "Дітоньки [мої], любімо не словом та язиком, але ділом та правдою!",
        "19": "З цього довідаємося, що ми від правди, і заспокоїмо перед Ним наше серце,",
        "20": "бо коли звинувачує наше серце, то Бог більший від нашого серця і знає все.",
        "21": "Улюблені, коли наше серце не звинувачує [нас], то маємо сміливість перед Богом,",
        "22": "і чого тільки попросимо, одержимо від Нього, оскільки зберігаємо Його заповіді й робимо те, що Йому до вподоби.",
        "23": "І це Його заповідь, щоб ми повірили в Ім’я Його Сина Ісуса Христа, і любили одне одного, як Він нам заповів.",
        "24": "А хто зберігає Його заповіді, той у Ньому перебуває, а Він – у ньому, а що Він у нас перебуває, дізнаємося від Духа, Якого Він нам дав."
    },
    "4": {
        "1": "Улюблені, не кожному духові вірте, але випробовуйте духів, чи від Бога вони, адже багато лжепророків з’явилося у світі.",
        "2": "Пізнавайте Божого Духа тим, що кожний дух, який визнає, що Ісус Христос прийшов у тілі, є від Бога.",
        "3": "А кожний дух, який не визнає, що Ісус [Христос прийшов у тілі], не є від Бога, – це від антихриста, про якого ви чули, що надходить і вже тепер є у світі.",
        "4": "Ви, дітоньки, від Бога, і ви перемогли їх, бо більший Той, Хто у вас, ніж той, хто у світі.",
        "5": "Вони – від світу, тому по‑світськи говорять, і світ їх слухає.",
        "6": "Ми – від Бога. Хто пізнав Бога, той нас слухає, а хто не від Бога, той нас не слухає. Так пізнаємо Духа істини і духа обману.",
        "7": "Улюблені, любімо одне одного, адже любов є від Бога, і кожний, хто любить, народився від Бога і знає Бога.",
        "8": "Хто не любить, той не пізнав Бога, тому що Бог є любов.",
        "9": "Божа любов до нас виявилася в тому, що Бог послав Свого Єдинородного Сина у світ, щоб ми через Нього жили.",
        "10": "Любов не в тому, що ми полюбили Бога, а в тому, що Він полюбив нас і послав Свого Сина як примирення за наші гріхи.",
        "11": "Улюблені, коли Бог нас так полюбив, то й ми повинні любити одне одного!",
        "12": "Бога ніхто ніколи не бачив. Коли любимо одне одного, то в нас перебуває Бог, і Його любов у нас – досконала.",
        "13": "Що ми перебуваємо в Ньому, а Він у нас, дізнаємося з того, що Він нам дав від Свого Духа.",
        "14": "І ми побачили й свідчимо, що Отець послав Сина Спасителем світу.",
        "15": "Коли хто визнає, що Ісус є Божий Син, то в ньому перебуває Бог, а він – у Бозі.",
        "16": "І ми пізнали й повірили в любов, яку Бог має в нас. Бог є любов, і хто перебуває в любові, той перебуває в Бозі, а Бог перебуває в ньому.",
        "17": "Таким чином, любов стала в нас досконалою, щоб ми мали сміливість у день суду, бо як Він, так і ми є в цьому світі. У любові немає страху,",
        "18": "але досконала любов проганяє страх, оскільки страх несе страждання; хто ж боїться, той недосконалий у любові.",
        "19": "Ми любимо [Його], бо Він перший полюбив нас.",
        "20": "Якщо хто скаже: Я люблю Бога! – але ненавидить свого брата, той неправдомовець. Адже хто не любить свого брата, якого бачить, то як може він любити Бога, Якого не бачить?",
        "21": "І ми маємо від Нього цю заповідь, щоб той, хто любить Бога, любив і свого брата."
    },
    "5": {
        "1": "Кожний, хто вірить, що Ісус – це Христос, той народився від Бога. І кожний, хто любить Того, Хто народив, любить і Того, Хто народився від Нього.",
        "2": "З того дізнаємося, що ми любимо дітей Божих, коли любимо Бога та виконуємо Його заповіді.",
        "3": "Бо це любов до Бога – дотримуватися Його заповідей! А Його заповіді не тяжкі.",
        "4": "Адже кожний, хто народився від Бога, перемагає світ. А перемога, що перемогла світ, – це наша віра!",
        "5": "А хто перемагає світ, як не той, хто вірить, що Ісус є Божий Син?",
        "6": "Той, хто прийшов водою та кров’ю, [та Духом], – це Ісус Христос. Не самою водою, але водою і кров’ю! І Дух є Тим, Хто свідчить про Нього, бо Дух – то істина.",
        "7": "Тому що Тих, які свідчать [на небі], є троє: [Отець, Слово і Дух Святий; і Ці троє – одно].",
        "8": "[І троє свідчать на землі:] Дух, вода і кров; і ці троє – одно.",
        "9": "Коли ми приймаємо людське свідчення, то свідчення Боже є більшим. Адже це – свідчення Бога, Який засвідчив про Свого Сина.",
        "10": "Хто вірить у Божого Сина, той має свідчення в собі. Хто не вірить Богові, той зробив Його неправдомовцем, бо не повірив у свідчення, яким Бог засвідчив про Свого Сина.",
        "11": "А свідчення це, що Бог дав нам вічне життя, і це життя – в Його Сині.",
        "12": "Хто має Сина, той має життя; хто не має Божого Сина, той не має життя.",
        "13": "Ось це я написав вам, [віруючим в Ім’я Божого Сина], щоб ви знали, що віруючи в Ім’я Божого Сина, маєте вічне життя.",
        "14": "І це та відвага, яку маємо до Нього, що коли чогось попросимо згідно з Його волею, Він вислуховує нас!",
        "15": "А коли знаємо, що слухає нас, – чого б тільки ми не попросили, – то знаємо, що одержуємо те, чого просили в Нього.",
        "16": "Коли хто побачить свого брата, який грішить гріхом не на смерть, нехай молиться, – і дасть йому життя, – тим, які грішать не на смерть. Є гріх на смерть; не кажу, щоби про нього молитися.",
        "17": "Кожна несправедливість є гріхом; та є гріх не на смерть.",
        "18": "Знаємо, що кожний, хто народився від Бога, не грішить. Адже хто народився від Бога, береже себе, і лукавий не торкається його.",
        "19": "Знаємо, що ми – від Бога, і що весь світ перебуває в злі.",
        "20": "Знаємо, що Божий Син прийшов і дав нам розуміння, щоб ми пізнали Істинного і перебували в Істинному – в Його Сині Ісусі Христі. Він є істинний Бог і вічне життя.",
        "21": "Дітоньки, остерігайтеся ідолів! [Амінь]."
    }
}