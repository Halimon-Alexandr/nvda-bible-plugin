{
    "1": {
        "1": "Юда, раб Ісуса Христа, брат Якова, – покликаним, улюбленим у Бозі Отці та збереженим Ісусом Христом:",
        "2": "милосердя вам, мир і любов хай помножаться!",
        "3": "Улюблені, докладаючи всі старання, щоби писати вам про наше спільне спасіння, я визнав за необхідне написати вам, заохочуючи вас боротися за віру, одного разу передану святим.",
        "4": "Адже ввійшли деякі люди, віддавна призначені на цей осуд, безбожні, які благодать нашого Бога обертають на розпусту та відрікаються від єдиного Володаря [Бога] і Господа нашого Ісуса Христа.",
        "5": "Хочу вам нагадати, хоча ви все знаєте, що Господь, спершу визволивши народ з Єгипетської землі, пізніше вигубив тих, які не повірили.",
        "6": "І ангелів, які не зберегли свого початкового стану, але покинули своє житло, затримав у вічних кайданах під темрявою для суду великого дня.",
        "7": "Також Содом і Гоморра та довколишні міста, що подібним до них способом чинили розпусту і ходили за іншим тілом, зазнали кари вічного вогню – і лежать вони, як приклад.",
        "8": "Так само й ці сновиди опоганюють тіло, відкидають владу і зневажають славу.",
        "9": "Та сам архангел Михаїл, коли сперечався з дияволом і говорив про тіло Мойсея, не наважився винести зневажливого суду, а сказав: Нехай докорить тобі Господь!",
        "10": "А ці зневажають те, чого не знають, а коли що знають від природи – як ті безсловесні тварини – то й тим себе гублять.",
        "11": "Горе їм, бо вони пішли дорогою Каїна та погрузли в обмані нагороди Валаама, і загинули в бунті Корея.",
        "12": "Вони є підводні скелі на ваших вечерях любові, які без остраху їдять з вами, випасаючи самих себе; це – безводні хмари, гнані вітрами, безплідні осінні дерева, двічі померлі й вирвані з корінням,",
        "13": "бурхливі морські хвилі, які піняться власним соромом, блукаючі зорі, для яких навіки зберігається морок темряви.",
        "14": "Про них пророкував Енох, сьомий від Адама, кажучи: Ось прийшов Господь з десятками тисяч Своїх святих [ангелів],",
        "15": "щоб учинити суд над усіма й звинуватити кожну душу в усіх вчинках їхньої безбожності, які вони безбожно накоїли, і за всі жорстокі [слова], які говорили проти Нього безбожні грішники!",
        "16": "Це ті, які ремствують, нарікають на долю, ходять за своїми пожадливостями, а їхні уста говорять зухвале; вони підлещуються задля зиску.",
        "17": "А ви, улюблені, пам’ятайте слова, які раніше сказали апостоли Господа нашого Ісуса Христа,",
        "18": "котрі звіщали вам: Останнім часом будуть кепкуни, які ходитимуть за своїми безбожними пожаданнями.",
        "19": "Це ті, які порушують єдність; вони душевні, а Духа не мають.",
        "20": "Ви ж, улюблені, збудовуйте себе вашою найсвятішою вірою, моліться у Святому Дусі.",
        "21": "Зберігайте себе в Божій любові, очікуючи милості нашого Господа Ісуса Христа для вічного життя,",
        "22": "та будьте милосердними до тих, хто вагається!",
        "23": "Інших спасайте, вириваючи з вогню, а ще до інших будьте милосердними зі страхом, відчувайте ненависть навіть до одягу, опоганеного тілом.",
        "24": "А Тому, Хто може зберегти вас від падіння і поставити перед Своєю славою непорочними в радості, –",
        "25": "єдиному Богові, нашому Спасителеві, через Господа нашого Ісуса Христа, – слава, велич, сила та влада раніше всякого віку, і нині, й на всі віки! Амінь."
    }
}