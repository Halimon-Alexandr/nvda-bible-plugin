{
    "1": {
        "1": "Od Pavla i Timoteja, slugu Isusa Krista. Svim Božjim svetima u Isusu Kristu, koji žive u Filipima, svim vašim starješinama i posebnim službenicima.",
        "2": "Neka milost i mir od Boga, našega Oca, i našega Gospodina Isusa Krista, budu s vama.",
        "3": "Zahvaljujem svom Bogu svaki put kad vas se sjetim.",
        "4": "Uvijek i u svakoj molitvi s radošću molim za vas.",
        "5": "Zahvaljujem Bogu na pomoći koju ste mi pružili — od prvog dana do sada — u širenju Radosne vijesti.",
        "6": "Bog je u vama počeo činiti dobra djela i tako će i nastaviti sve do dana dolaska Isusa Krista, kad njegovo djelo u vama bude dovršeno. U to sam posve siguran.",
        "7": "Sve vas nosim u srcu, stoga je i ispravno što o vama mislim sve ovo. Vi sa mnom dijelite milost koju mi je dao Bog, kako u zatvoru tako i u obrani te dokazivanju Radosne vijesti.",
        "8": "Bog mi je svjedok da čeznem za svima vama ljubavlju Isusa Krista.",
        "9": "Ovo molim za vas: da vaša ljubav sve više raste; da je prati potpuna spoznaja i dubok uvid,",
        "10": "kako biste mogli razaznati dobro od zla i izabrati najbolje, da budete čisti i besprijekorni na dan Kristovog dolaska.",
        "11": "I da Isus Krist u vama proizvede plod — pravedan život, koji će biti na slavu i hvalu Bogu.",
        "12": "Braćo i sestre, želim da znate da je ovo što mi se dogodilo zapravo pospješilo napredovanje Radosne vijesti.",
        "13": "Očito je da sam u zatvoru zbog vjere u Krista, a to sada znaju i svi stražari, kao i ostali.",
        "14": "Uz to, većina braće i sestara u Gospodinu ohrabrena je mojim zatočeništvom i usuđuje se sve više bez straha govoriti poruku o Kristu.",
        "15": "Istina je da neki propovijedaju Krista iz zavisti i zbog nadmetanja, a drugi iz dobre volje.",
        "16": "Oni koji su potaknuti ljubavlju, propovijedaju jer znaju da sam ovamo postavljen da branim Radosnu vijest.",
        "17": "No ostali propovijedaju Krista iz sebičnih pobuda, neiskreno, jer misle da će mi tako prouzročiti nevolje dok sam u zatvoru.",
        "18": "No nije važno. Važno je to da se, bilo ovako ili onako, bilo s lošim ili dobrim pobudama, propovijeda o Kristu. Tome se veselim i veselit ću se.",
        "19": "Znam da ću iz ovih nevolja biti izbavljen jer vi molite za mene, a Duh Isusa Krista daje mi snagu.",
        "20": "Moja iskrena želja i nada je da se neću ni u kojem slučaju posramiti, nego da ću imati dostatnu hrabrost da sada, kao i uvijek, pokažem Kristovu uzvišenost u svom životu ovdje na Zemlji, bez obzira na to hoću li živjeti ili umrijeti.",
        "21": "Za mene je živjeti Krist, a umrijeti dobitak.",
        "22": "No nastaviti živjeti u tijelu za mene znači raditi za Gospodina. Stoga, ne znam što izabrati.",
        "23": "Težak je to izbor. Želim otići i biti s Kristom jer bi to bilo mnogo, mnogo bolje,",
        "24": "ali moj ostanak ovdje u tijelu potrebniji je radi vaše dobrobiti.",
        "25": "Budući da sam u to uvjeren, znam da ću ostati i dalje sa svima vama te vam pomoći da napredujete i radujete se u vjeri.",
        "26": "Tako ćete imati još više razloga da se ponosite mnome u Isusu Kristu kad ponovo budem s vama.",
        "27": "Samo živite dostojno Kristove Radosne vijesti. Onda ću — bilo da dođem i vidim vas ili da sam odsutan — čuti o vama dobre vijesti, kako ste postojani u jednom duhu i kako se borite kao jedan za vjeru koju sadrži Radosna vijest.",
        "28": "Čut ću da vas ni na koji način nisu zastrašili oni koji vam se suprotstavljaju. To je njima očiti dokaz da će biti uništeni, a vi spašeni. I taj je dokaz od Boga.",
        "29": "Jer, vi ste dobili tu čast, ne samo da vjerujete u Krista nego i da trpite za njega.",
        "30": "Uključeni ste u istu borbu za koju znate da sam i ja vodio i za koju čujete da je i sada vodim."
    },
    "2": {
        "1": "Ako imate ohrabrenje u zajedništvu s Kristom, ako imate utjehu u njegovoj ljubavi, ako imate zajedništvo s Duhom, nježnost i suosjećajnost,",
        "2": "učinite da moja radost bude potpuna — imajte istu misao i budite ujedinjeni u ljubavi jedni prema drugima, međusobno se slažite i stremite istome cilju.",
        "3": "Ne činite ništa iz sebičnosti ni iz ponosa. Nego, u poniznosti, smatrajte jedan drugoga boljim od sebe.",
        "4": "Neka nitko ne gleda samo vlastitu korist nego i korist drugih.",
        "5": "Razmišljajte i živite onako kako je razmišljao i živio Isus Krist.",
        "6": "Krist je po svojoj prirodi bio Bog. Bio je jednak Bogu. No nije smatrao da tu jednakost s Bogom mora zadržati,",
        "7": "nego se odrekao svega. Uzeo je narav sluge i postao sličan ljudima. Postao je čovjek.",
        "8": "Ponizio se i ostao poslušan sve do smrti, i to smrti na križu.",
        "9": "Zato ga je Bog uzdignuo na najviše mjesto i dao mu ime koje je iznad svakoga drugog imena,",
        "10": "kako bi se sva bića poklonila Isusovom imenu — ona na Nebu, ona na Zemlji i ona pod zemljom.",
        "11": "I kako bi svatko priznao, na slavu Boga Oca: Isus Krist je Gospodin!",
        "12": "Dragi moji prijatelji, uvijek ste me slušali dok sam bio s vama. Zato sada, kad nisam s vama, budite još poslušniji i s ozbiljnošću i strahopoštovanjem prema Bogu ustrajte živjeti tako da napredujete u svojem spasenju.",
        "13": "Bog u vama stvara želju da činite ono što je njemu po volji i daje vam snagu za to.",
        "14": "Činite sve bez prigovora i raspravljanja,",
        "15": "da budete nedužni i čisti — Božja besprijekorna djeca usred zlih, izopačenih ljudi. Vi sjajite među njima poput zvijezda u svemiru.",
        "16": "Vi im pružate poruku koja donosi život, da se na dan Kristovog dolaska ponosim vama, kad vidim da nisam uzalud trčao i da se nisam uzalud trudio.",
        "17": "Pa čak i ako se moj život mora izliti kao žrtva za vašu vjeru, veselim se i dijelim svoju radost s vama.",
        "18": "Isto tako i vi budite sretni i dijelite svoju radost sa mnom.",
        "19": "Ako bude Božja volja, nadam se da ću vam uskoro poslati Timoteja kako bih se ohrabrio vijestima o vama.",
        "20": "Nemam drugog istomišljenika koji iskreno brine za vas.",
        "21": "Svi drugi traže samo svoju korist, a ne korist Isusa Krista.",
        "22": "A vi znate da se on dokazao i da je radio sa mnom u širenju Radosne vijesti te mi služio kao što sin služi ocu.",
        "23": "Zato se nadam da ću vam ga poslati čim saznam što će biti sa mnom.",
        "24": "Vjerujem da ću, uz Gospodinovu pomoć, i sâm uskoro doći.",
        "25": "Smatram potrebnim poslati vam Epafrodita, svoga brata, suradnika i suborca u vjeri, kojeg ste poslali da mi pomogne u potrebama,",
        "26": "jer on čezne biti sa svima vama. Zabrinuo se jer ste čuli da se razbolio.",
        "27": "Uistinu je bio bolestan, na rubu smrti, ali Bog mu je bio milostiv — i ne samo njemu nego i meni — kako se ne bih još više žalostio.",
        "28": "Zato ga želim što prije poslati da se možete ponovo radovati kad ga vidite, a ja ću se prestati brinuti za vas.",
        "29": "Primite ga, dakle, u Gospodinu, sa svom radošću, poštujući takve ljude.",
        "30": "On je umalo umro u radu za Krista. Izložio se smrtnoj opasnosti kako bi nadopunio što je nedostajalo pomoći koju ste mi poslali."
    },
    "3": {
        "1": "Dakle, braćo moja i sestre, radujte se u zajedništvu s Gospodinom. Meni nije teško pisati iste stvari, a vama će pomoći da budete sigurniji.",
        "2": "Čuvajte se »pasa«, onih koji čine zlo. Čuvajte se onih što traže obrezanje tijela.",
        "3": "Jer, mi smo istinski obrezani. Mi, koji štujemo Boga po njegovom Duhu i ponosimo se jedino Isusom Kristom, i ne pouzdajemo se u sebe i u ono što možemo učiniti svojim snagama.",
        "4": "Iako ja sâm imam razloga vjerovati u sebe, ipak u sebe ne vjerujem. Ako netko misli da ima razloga vjerovati u sebe, taj mora znati da ja imam još više razloga vjerovati u sebe.",
        "5": "Obrezan sam osmoga dana nakon rođenja. Potječem iz izraelskog naroda, iz Benjaminovog plemena. Hebrej sam od hebrejskih roditelja. Što se tiče Zakona, farizej sam. Po pravednosti u Zakonu — besprijekoran.",
        "6": "Bio sam u tolikom vjerskom zanosu da sam progonio Crkvu. Nitko mi ne može prigovoriti da nisam potpuno izvršavao Zakon i prema njemu bio pravedan.",
        "7": "Tada je to u mojim očima imalo vrijednost, a sada, radi Krista, smatram to bezvrijednim.",
        "8": "I ne samo to, nego smatram da je sve bezvrijedno u usporedbi s najvećom vrijednošću, spoznajom Isusa, moga Gospodina. Sve sam ostavio radi Krista. Sve što sam smatrao važnim smatram smećem, samo da dobijem Krista",
        "9": "i da pripadam njemu — ne pravednošću koju mogu proizvesti držeći Zakon, nego pravednošću koja dolazi od Boga, po vjeri u Krista. Bog me čini pravednim kroz vjeru u Krista.",
        "10": "Sve što želim je poznavati Krista i iskusiti snagu koja ga je podigla iz mrtvih. Želim imati udjela u njegovim patnjama i postati jedno s njim, čak i u njegovoj smrti,",
        "11": "kako bih postigao uskrsnuće od mrtvih.",
        "12": "Još to nisam postigao i nisam još postao savršen, ali ustrajno nastojim osvojiti taj cilj jer je Krist osvojio mene.",
        "13": "Braćo i sestre, ne smatram da sam osvojio cilj, ali jedno neprestano radim: zaboravljam ono što je iza mene i naprežem se prema onome ispred mene.",
        "14": "Trčim prema cilju da osvojim nagradu za koju nas je Bog odozgo pozvao u Isusu Kristu.",
        "15": "Svi mi, koji smo zreli, tako razmišljamo. A ako u nečemu razmišljate drukčije, Bog će vam to razjasniti.",
        "16": "Samo nastavimo slijediti istu istinu koju smo već naučili.",
        "17": "Braćo i sestre, nastojte živjeti poput mene. Učite, pozorno promatrajući one koji žive onako kako smo vam pokazali.",
        "18": "Jer, kao što sam vam već mnogo puta rekao, a i sada plačući ponavljam, mnogi se ponašaju kao neprijatelji Kristovoga križa.",
        "19": "Njihov ih način života osuđuje na uništenje; bog im je njihov želudac i ponose se onim čega bi se trebalo stidjeti. Misle samo na zemaljske stvari,",
        "20": "a naša je domovina na Nebu. Odatle i očekujemo Spasitelja, Gospodina Isusa Krista.",
        "21": "On će promijeniti naša slaba tijela i učiniti ih sličnima svome slavnom tijelu, snagom kojom sve može podvrgnuti sebi."
    },
    "4": {
        "1": "Zato, draga moja braćo i sestre za kojima čeznem, moja radosti i kruno, čvrsto stojte u Gospodinu, kako sam vam rekao.",
        "2": "Zapovijedam Evodiji i Sintihi da budu složne u Gospodinu.",
        "3": "Molim i tebe, moj vjerni suradniče, pomozi tim ženama. One su se sa mnom borile u širenju Radosne vijesti, zajedno s Klementom i ostalim mojim suradnicima. Njihova su imena upisana u Knjigu života.",
        "4": "Uvijek se radujte u Gospodinu!",
        "5": "Reći ću ponovo: radujte se! Neka vaša blagost bude poznata svim ljudima. Gospodin je blizu!",
        "6": "Ne brinite se tjeskobno ni za što, već molite i tražite od Boga sve što vam treba. A kad molite, uvijek i zahvaljujte,",
        "7": "i Božji mir, koji je iznad svakog ljudskog razmišljanja, čuvat će vaša srca i vaše misli u Isusu Kristu.",
        "8": "Na kraju, braćo i sestre, ispunite svoje misli onim što je istinito, što je plemenito, pravedno, čisto, ljubazno i hvale vrijedno.",
        "9": "Sve što ste naučili i primili, sve što ste čuli i vidjeli da ja radim, nastavite i vi raditi. I Bog, izvor mira, bit će s vama.",
        "10": "Bio sam vrlo sretan u Gospodinu jer ste ponovo pokazali svoju brigu za mene. Naravno, uvijek ste se brinuli za mene, ali niste to imali prilike pokazati.",
        "11": "Ne govorim vam to natjeran oskudicom, jer sam naučio biti zadovoljan u svim situacijama.",
        "12": "Znam živjeti i u oskudici i u obilju. U svako doba i u svim okolnostima naučio sam kako biti sit i kako biti gladan, obilovati i oskudijevati.",
        "13": "Sve mogu u Kristu zbog snage koju mi daje.",
        "14": "Bilo kako bilo, dobro ste učinili što ste sudjelovali u mojoj nevolji.",
        "15": "Vi, Filipljani, i sami znate da ste u ranim danima propovijedanja Radosne vijesti, kad sam napustio Makedoniju, bili jedina crkva koja mi je pružila pomoć.",
        "16": "Nekoliko ste mi puta poslali što mi je trebalo dok sam bio u Solunu.",
        "17": "Ne priželjkujem ja vaše darove, nego priželjkujem da vi primite nagradu za svoje davanje.",
        "18": "Svega imam dovoljno i još mi pretječe otkako sam od Epafrodita primio dar koji ste poslali — prihvatljivu žrtvu, slatkog mirisa, ugodnu Bogu.",
        "19": "A moj će Bog kroz Isusa Krista ispuniti svaku vašu potrebu prema svom raskošnome bogatstvu.",
        "20": "Našem Bogu i Ocu slava zauvijek. Amen.",
        "21": "Pozdravite sve Božje ljude u Isusu Kristu. Braća, koja su sa mnom, pozdravljaju vas.",
        "22": "Pozdravljaju vas svi Božji ljudi, posebno oni iz carske palače.",
        "23": "Neka milost našega Gospodina Isusa Krista bude sa svima vama!"
    }
}