{
    "1": {
        "1": "Od Petra, apostola Isusa Krista. Izabranima, strancima na ovom svijetu, razasutima po Pontu, Galaciji, Kapadociji, Aziji i Bitiniji.",
        "2": "Bog Otac izabrao vas je prema svom predznanju, a Duh vas je posvetio, da budete poslušni i očišćeni krvlju Isusa Krista. Želim vam obilje Božje milosti i mira!",
        "3": "Neka bude blagoslovljen Bog, Otac našega Gospodina Isusa Krista! On nas je u svom velikome milosrđu odlučio ponovo roditi za živu nadu, po uskrsnuću Isusa Krista od mrtvih,",
        "4": "za nasljedstvo koje Bog ima za svoju djecu. Ono se za vas čuva na Nebu, gdje je nepokvarljivo, neuništivo i neprolazno.",
        "5": "Vi ste po vjeri zaštićeni Božjom silom da primite spasenje koje će se otkriti na kraju vremena.",
        "6": "Zato ste puni radosti premda vas sada nakratko rastužuju razna iskušenja.",
        "7": "No kušnje su potrebne kako bi se pokazala vrijednost vaše vjere. Ona je vrednija od zlata koje propada, ali iskušava se i vatrom. Nakon što je vaša vjera prokušana, primit ćete hvalu, slavu i čast od Boga kad se otkrije Isus Krist.",
        "8": "Iako ga niste vidjeli, vi ga volite. Premda ga ni sada ne možete vidjeti, vjerujete u njega i ispunjeni ste neizrecivom i slavnom radošću",
        "9": "jer postižete cilj svoje vjere: spasenje duša.",
        "10": "To su spasenje marljivo tražili i ispitivali proroci, i prorokovali vam o milosti.",
        "11": "Ispitivali su kako bi saznali na koje je vrijeme i okolnosti upućivao Kristov Duh koji je bio u njima. On im je unaprijed ukazivao na Kristove buduće patnje i slavu koja će doći nakon toga.",
        "12": "Tada im se objavilo da, kada su govorili o tome, nisu služili sebi, nego vama. To su vam sada otvoreno objavili oni koji su vam propovijedali Radosnu vijest uz pomoć Svetog Duha koji je poslan s Neba. To je ono o čemu bi i anđeli željeli znati.",
        "13": "Stoga, pripremite svoj um, budite budni i trijezni! Položite svu svoju nadu u milost koju ćete dobiti objavom Isusa Krista!",
        "14": "Budući da ste poslušna djeca, nemojte svoj život oblikovati prema prijašnjim požudama, dok ste još živjeli u neznanju.",
        "15": "Umjesto toga, budite sveti u svemu što radite, kao što je svet Bog koji vas je pozvao;",
        "16": "jer, piše u Svetom pismu: »Budite sveti jer ja sam svet!«",
        "17": "Budući da onoga koji sudi ljudima nepristrano, svakomu po njegovim djelima, nazivate Ocem, živite u strahopoštovanju dok ste u ovoj stranoj zemlji.",
        "18": "Znajte da niste otkupljeni nečim propadljivim, poput srebra ili zlata, od ispraznog načina života koji ste naslijedili od svojih predaka,",
        "19": "već dragocjenom Kristovom krvlju, koja je kao krv čistog i savršenog janjeta.",
        "20": "On je bio izabran prije stvaranja svijeta, ali se pojavio u ovim zadnjim danima radi vaše dobrobiti.",
        "21": "Po njemu vjerujete u Boga koji ga je uskrisio iz smrti i proslavio. Zato su vaša vjera i nada položeni u Boga.",
        "22": "Pokoravajući se istini, očistili ste svoje duše da možete iskreno voljeti. Zato volite jedni druge svim srcem!",
        "23": "Ponovo ste rođeni, ne od propadljivog sjemena, već od neuništivog — Božjom riječju, koja živi i ostaje zauvijek.",
        "24": "U Svetom pismu piše: »Svaki je čovjek kao trava i sva njegova slava kao cvijet u travi. Trava se osuši i cvijet otpadne,",
        "25": "ali Božja riječ ostaje zauvijek.« A ta je riječ Radosna vijest koja vam je bila objavljena."
    },
    "2": {
        "1": "Odbacite od sebe svako zlo, prijevaru, licemjerje, zavist i klevetanje!",
        "2": "Poput novorođenčadi, težite za čistim duhovnim mlijekom, da od njega rastete i budete spašeni.",
        "3": "Već ste okusili Gospodinovu dobrotu.",
        "4": "Dođite k njemu! On je živi kamen kojeg su ljudi odbacili, ali ga je Bog odabrao i slavan je u njegovim očima.",
        "5": "Vi ste također poput živog kamenja, od kojeg Bog gradi duhovni hram, da budete sveto svećenstvo koje prinosi duhovne žrtve, ugodne Bogu, po Isusu Kristu.",
        "6": "Jer, u Svetom pismu piše: »Gledajte, postavljam kamen na Sionu, odabrani i dragocjeni temeljni kamen. Onaj tko vjeruje u njega, sigurno se neće posramiti.«",
        "7": "Tako, vi koji vjerujete, s tim kamenom dijelite slavu, a za one koji ne vjeruju piše: »Kamen, koji su odbacili graditelji, postao je temeljni kamen.«",
        "8": "Za njih je on »kamen o koji se spotiču, i stijena zbog koje padaju.« Ljudi se spotiču jer su neposlušni Božjoj riječi — to im je i određeno.",
        "9": "No vi ste izabrani narod i kraljevsko svećenstvo. Vi ste sveti narod koji pripada Bogu. On vas je pozvao iz tame u svoje divno svjetlo da razglašavate njegova čudesna djela.",
        "10": "Prije niste bili izabrani narod, a sad ste Božji narod. Prije niste primili Božju milost, a sad ste je primili.",
        "11": "Dragi prijatelji, vi ste kao stranci i došljaci na ovome svijetu. Zato vas molim, klonite se požuda svoga tijela, koje se bore protiv vaše duše.",
        "12": "Oni koji ne vjeruju, optužuju vas da ste zločinci, zato se ponašajte tako među njima da oni vide vaša dobra djela i da mogu proslaviti Boga na dan njegovog dolaska.",
        "13": "Pokoravajte se svim ljudskim vlastima radi Gospodina!",
        "14": "Pokoravajte se kralju kao vrhovnoj vlasti i upraviteljima koje on postavlja da kažnjavaju one koji čine zlo i nagrađuju one koji čine dobro!",
        "15": "Božja je volja da svojim dobrim djelima ušutkavate brbljanje neznalica.",
        "16": "Živite kao slobodni ljudi, ali ne dopustite da vam ta sloboda postane izgovor za zlo! Umjesto toga, budite Božji sluge!",
        "17": "Poštujte sve ljude! Volite svoju braću i sestre iz Božje obitelji! Poštujte Boga! Častite kralja!",
        "18": "Robovi, pokoravajte se svojim gospodarima sa svim dužnim poštovanjem, i to ne samo onima koji su dobri i brižni nego i onima koji su okrutni!",
        "19": "Netko možda mora trpjeti i kad nije kriv. Pohvalno je ako podnosi nepravedno nanesenu bol jer je svjestan Boga.",
        "20": "Ali ako vas kažnjavaju zbog zla koje ste učinili, nema razloga da vas hvale što zbog toga trpite. No, ako trpite zbog dobra što ga činite i u tome ustrajete, to je pohvalno pred Bogom.",
        "21": "Na to vas je Bog i pozvao jer je i Krist trpio za nas, ostavljajući nam primjer da idemo njegovim stopama.",
        "22": "»On koji nije sagriješio niti ikada slagao.«",
        "23": "Kad su ga vrijeđali, nije vraćao uvredama. Kad je trpio, nije prijetio, nego je to prepustio Bogu koji pravedno sudi.",
        "24": "Krist je sâm u svom tijelu »ponio naše grijehe« na križ, da umremo grijehu i da živimo za pravednost. »Njegovim ranama vi ste ozdravljeni!«",
        "25": "»Lutali ste kao izgubljene ovce«, ali sada ste se vratili Pastiru i Čuvaru svojih duša."
    },
    "3": {
        "1": "Žene, pokoravajte se svojim muževima, da i oni koji ne vjeruju Božjoj riječi budu bez vaših riječi pridobiveni za vjeru",
        "2": "dok promatraju vaše besprijekorno i čisto ponašanje.",
        "3": "Neka vaša ljepota ne bude vanjska, ona koja se sastoji od spletene kose, zlatnoga nakita ili raskošne odjeće.",
        "4": "Neka vaša ljepota bude ljepota vašega unutrašnjeg bića i vašeg srca, trajna ljepota blagoga i mirnoga duha, vrijedna u Božjim očima.",
        "5": "Na taj su se način uljepšavale i svete žene u prošlosti, koje su svoje nade položile u Boga. One su se pokoravale svojim muževima,",
        "6": "poput Sare koja se pokoravala Abrahamu i nazivala ga svojim gospodarom. Vi ste njezine kćeri ako činite dobro i ne date se zastrašiti.",
        "7": "Isto tako, muževi, živite sa svojim ženama u razumijevanju. Poštujte ih kao slabiji spol, ali i kao sudionice u Božjoj milosti koja vam daje život. Tada ništa neće stati na put vašim molitvama.",
        "8": "Napokon, živite u miru jedni s drugima! Suosjećajte jedni s drugima! Volite svoju braću i sestre! Budite suosjećajni i ponizni!",
        "9": "Ne vraćajte zlo za zlo ni uvredu za uvredu! Naprotiv, tražite od Boga blagoslov za onoga tko vas je uvrijedio, jer Bog vas je pozvao da blagoslivljate kako biste i primili blagoslov.",
        "10": "U Svetom pismu piše: »Onaj tko želi uživati život i doživjeti sretne dane, neka čuva svoj jezik od zla i svoja usta od laži.",
        "11": "Neka se odvrati od zla i čini dobro. Neka teži za mirom i nastoji ga održati.",
        "12": "Jer, Gospodin pazi na pravedne i čuje njihove molitve, ali okreće se protiv zločinaca.«",
        "13": "I tko vam može nauditi ako ste predani u tome da činite dobro?",
        "14": "Pa čak i ako trpite radi dobra što ga činite, blagoslovljeni ste. Stoga: »Ne bojte se njihovih prijetnji i ne strepite!«",
        "15": "Častite u svojim srcima Krista kao Gospodina! Uvijek budite spremni odgovoriti svakome tko vas upita za razlog nade koju imate!",
        "16": "Učinite to s blagošću i poštovanjem! Imajte čistu savjest! Tako, ako vas ljudi optužuju, oni koji kleveću vaše ponašanje u Kristu, bit će posramljeni.",
        "17": "Jer, bolje je trpjeti zbog dobra što ga činite, ako je to Božja volja, nego zbog toga što činite zlo.",
        "18": "Sâm Krist umro je za naše grijehe jednom i za sva vremena. Nevin je umro za krivce, da vas dovede Bogu. Što se tiče tijela, umro je, ali je u Duhu vraćen u život.",
        "19": "U Duhu je otišao i propovijedao duhovima koji su bili u zatvoru.",
        "20": "Ti su duhovi u prošlosti bili neposlušni Bogu, dok je Bog strpljivo čekao. Bilo je to u Noino vrijeme, kada se gradila lađa. Nekoliko njih, tek osmero, ušlo je u lađu i spasilo se vodom.",
        "21": "Ta je voda simbol krštenja koje sada spašava i vas po uskrsnuću Isusa Krista. A to nije pranje tjelesnih nečistoća, već je ono zavjet Bogu s čistom savješću.",
        "22": "Krist je uzašao na Nebo, sada je Bogu s desne strane i pokoravaju mu se anđeli, vladari i sile."
    },
    "4": {
        "1": "Budući da je Krist tjelesno trpio, ojačajte se i vi istim razmišljanjem. Onaj tko prihvaća tjelesnu patnju, prekinuo je s grijehom.",
        "2": "Takva osoba neće ostatak svoga zemaljskog života posvetiti ljudskim požudama, nego će ispunjavati Božju volju.",
        "3": "Proveli ste već dovoljno vremena radeći ono što i nevjernici čine. Živjeli ste u razvratu, požudama, pijanstvu, orgijama, pijankama i štovanju idola.",
        "4": "Nevjernici se sada čude što ih ne slijedite u istoj širokoj rijeci, neobuzdanim i rasipnim načinom života, i zato vas vrijeđaju.",
        "5": "Oni će položiti račun Kristu, koji je spreman suditi živima i mrtvima.",
        "6": "Radosna je vijest bila propovijedana i onima koji su sada mrtvi. Tako, iako su osuđeni kao ljudi u tijelu, ipak mogu živjeti kao što živi Bog u Duhu.",
        "7": "Bliži se kraj svega. Stoga, budite razboriti i umjereni kako biste mogli moliti.",
        "8": "Iznad svega, iskreno volite jedni druge jer ljubav pokriva mnoge grijehe!",
        "9": "Budite gostoljubivi jedni prema drugima, bez mrmljanja!",
        "10": "Svatko od vas neka služi prema daru što ga je primio, kao dobar upravitelj Božje milosti u njezinim različitim oblicima.",
        "11": "Ako tko govori, neka bude svjestan da govori riječi koje mu daje Bog! Ako tko služi, neka bude svjestan da služi snagom koju mu daje Bog, da se u svemu proslavi Bog po Isusu Kristu! Njegova je slava i moć za sva vremena! Amen.",
        "12": "Dragi moji prijatelji, nemojte se čuditi velikim nevoljama koje sada trpite jer one iskušavaju vašu vjeru. Nemojte misliti da vam se događa nešto neobično,",
        "13": "već se veselite što sudjelujete u Kristovim patnjama, da biste mogli radosno klicati kada se pokaže Kristova slava.",
        "14": "Ako podnosite uvrede zato što ste Kristovi učenici, blagoslovljeni ste. To znači da je s vama Božji Duh u svoj svojoj slavi.",
        "15": "Stoga, neka nitko od vas ne trpi jer je ubojica, zločinac, kradljivac ili spletkar.",
        "16": "No, ako tko trpi zato što je kršćanin, neka se ne srami! Neka slavi Boga što nosi to ime!",
        "17": "Došlo je vrijeme da počne sud, a on počinje Božjim domom! I ako počinje s nama, kakav će biti kraj za one koji ne slušaju Božju Radosnu vijest?",
        "18": "»Ako se pravednik teško spašava, što će tek biti s bezbožnicima i grešnicima?«",
        "19": "Dakle, oni koji trpe, jer je to Božja volja, neka čineći dobro povjere svoje duše Stvoritelju koji će im biti vjeran!"
    },
    "5": {
        "1": "A sada želim nešto reći starješinama u vašoj sredini. I ja sam starješina; vidio sam Kristove patnje i sudjelovat ću u budućoj slavi koja će nam biti pokazana.",
        "2": "Budite pastiri Božjem stadu koje vam je povjereno. Nadgledajte ih, ali ne prisilno, nego dobrovoljno, po Božjoj volji. Činite to iz želje za služenjem, a ne iz želje za novcem!",
        "3": "Ne budite kao gospodari onima koji su vam povjereni na brigu, nego budite primjer tim ljudima!",
        "4": "I kada se pojavi Vrhovni Pastir, primit ćete veličanstvenu krunu čiji sjaj nikada neće izblijedjeti.",
        "5": "Isto tako, mladići, pokoravajte se starješinama! Svi se odjenite u poniznost jedni prema drugima jer: »Bog se protivi oholima, a poniznima iskazuje naklonost«.",
        "6": "Stoga, ponizite se pod Božjom moćnom rukom, da vas uzvisi u pravo vrijeme!",
        "7": "Sve svoje brige predajte njemu jer se on brine za vas!",
        "8": "Budite razboriti i na oprezu! Vaš protivnik, đavao, ide uokolo kao ričući lav i traži koga da proždre.",
        "9": "Oduprite mu se, jaki u vjeri, jer znate da vaša braća i sestre po svijetu trpe iste patnje kao i vi!",
        "10": "Ali Bog, koji je pun milosti i koji vas je pozvao da sudjelujete u njegovoj slavi u Isusu Kristu, nakon što ste nakratko patili, sâm će vas usavršiti, poduprijeti, ojačati i utvrditi.",
        "11": "Sva moć pripada njemu za sva vremena! Amen.",
        "12": "Napisao sam vam ovo kratko pismo uz Silvanovu pomoć, kojega smatram vjernim bratom, da vas ohrabrim i da posvjedočim kako je ovo istinita Božja milost. Čvrsto stojte u njoj!",
        "13": "Pozdravlja vas Crkva u Babilonu. Oni su izabrani kao i vi. Pozdravlja vas i Marko, moj sin u Kristu.",
        "14": "Pozdravite jedni druge poljupcem ljubavi! Mir svima vama koji pripadate Kristu."
    }
}