{
    "1": {
        "1": "Це слова Амоса, що був одним із пастухів з Текоа. Він бачив ці з’яви про Ізраїль за часів юдейського царя Уззії та ізраїльського царя Єровоама за два роки до землетрусу.",
        "2": "Амос сказав: «Всевишній рикає мов лев з Сіону, з Єрусалима голос подає. Пастуші пасовиська тужать, і висохла гора Кармел ».",
        "3": "Ось що говорить Господь: «За численні злочини Дамаска Я не стримаю Свого гніву проти нього, бо його народ зруйнував Ґілеад залізним цепом.",
        "4": "Тож Я нашлю вогонь на дім Газаела, і він дощенту спалить твердині Бен-Гадада.",
        "5": "Я зламаю засув Дамаської брами і погублю правителя долини Авен, який тримає скіпетр в Бет-Едені, а народ Араму піде в полон до Киру ». Так говорить Господь.",
        "6": "Ось що Господь говорить: «За численні злочини Ґази Я не стримаю Свого гніву проти нього, бо його народ вигнав в неволю цілі громади, щоб зробити їх рабами Едома.",
        "7": "Тож Я нашлю вогонь на стіни Ґази, і він дощенту спалити її твердині.",
        "8": "Я погублю того, хто сидить в Ашдоді, хто тримає скіпетр в Ашкелоні. І Я простягну руку Свою проти Екрона, і ті филистимляни, що живими лишилися, помруть». Так говорить Господь Бог.",
        "9": "Ось що Господь говорить: «За численні злочини Тира, Я не стримаю Свого гніву проти нього, бо він продав у рабство цілі загони полонених Едома, він не пам’ятає угоди між братами.",
        "10": "Тож Я нашлю вогонь на стіни Тира, і він дощенту спалить його твердині».",
        "11": "Ось що Господь говорить: «За численні злочини Едома Я не стримаю Свого гніву проти нього, бо він переслідував свого брата (Ізраїля) мечем і не виявив милосердя. Гнів володів ним одвіку, тож він розривав Ізраїль на шматки як дикий звір.",
        "12": "Тож Я нашлю вогонь на Теман, і він дощенту спалить твердині Боцри ».",
        "13": "Ось що Господь говорить: «За численні злочини Аммона Я не стримаю Свого гніву проти нього, бо він вбивав вагітних жінок у Ґілеаді, щоб розширити землі країни своєї.",
        "14": "Тож Я запалю вогонь на стіни Равви, і він дощенту спалить її твердині серед галасу в день битви, з могутнім смерчем у штормову днину.",
        "15": "Тоді цар їхній піде у заслання разом зі своїми князями». Так говорить Господь."
    },
    "2": {
        "1": "Ось, що Господь говорить: «За численні злочини Моава Я не стримаю Свого гніву проти нього, бо він перепалив кістки царя едомського на вапно негашене.",
        "2": "Тож Я нашлю вогонь на Моав, і він дощенту спалить твердині Керіота, і помре Моав у галасі битви, серед криків та грому сурм.",
        "3": "Я погублю правителів його і понищу всіх князів його разом з ним». Так говорить Господь.",
        "4": "Ось що Господь говорить: «За численні злочини Юдеї Я не стримаю Свого гніву проти неї, бо її народ відмовився підкорятися закону Господа, і не дотримувався Його настанов. Лжебоги, за якими ходили її батьки, збили їх з путі Божої (праведної).",
        "5": "Тож Я нашлю вогонь на Юдею, і він дощенту спалить твердині Єрусалима».",
        "6": "Ось що Господь говорить: «За численні злочини Ізраїлю Я не стримаю Свого гніву проти народу Ізраїлю, бо ізраїльтяни продавали людей праведних за срібло, а нужденних — по ціні пари сандалій.",
        "7": "Вони втоптали голови бідних у порох земний, та слабким відмовляли у справедливості. Траплялося навіть таке, що син і батько до однієї дівки ходили. Вони знеславили Моє ім’я святе.",
        "8": "Ізраїльтяни сидять на одязі, який забрали в бідних як заставу за борги. При кожному вівтарі та при храмі їхнього бога, п’ють вино, куплене за гроші людей, з яких стягли штрафи.",
        "9": "Але Я Сам винищив перед ними аморійців, які всі були високі, мов кедри, та дужі, мов дуби. Я вщент їх вигубив: їх коріння і плоди.",
        "10": "Я Сам вивів вас із землі Єгипетської, Я водив вас пустелею сорок років, щоб ви посіли землю аморійців.",
        "11": "З-поміж ваших дітей підніс Я пророків, з-поміж ваших юнаків виділив назореїв. Чи не так це, о люде Ізраїлю?» Так каже Господь:",
        "12": "«Та назореїв ви змушуєте пити вино, пророкам ви наказуєте: „Не пророкуйте!”",
        "13": "Тож розчавлю Я вас, як розчавлює віз надмірний вантаж зерна.",
        "14": "Порятунок утече від найпрудкішого, дужому забракує сили, і навіть воїн не зможе себе захистити.",
        "15": "Ні той, хто з луком, не встоїть, ні прудконогий не втече, ні вершник на коні не врятує свого життя.",
        "16": "Тікатиме й той, хто має відважне серце, залишивши зброю, в той день». Так каже Господь."
    },
    "3": {
        "1": "Почуйте слово це, що Господь каже проти вас, о народе ізраїльський, проти всього роду, що Він вивів з землі Єгипетської:",
        "2": "«Серед усіх народів світу Я обрав саме вас, але ви відвернулися від Мене, тож тепер Я покараю вас за всі провини ваші».",
        "3": "Двоє чоловіків не можуть йти поруч, якщо не домовлялися мандрувати разом.",
        "4": "Лев не рикає у лісі, якщо він здобичі не має. Левеня не подає голос із лігва свого, якщо воно нічого не зловило.",
        "5": "Птах не потрапить в сильце на землі, якщо для нього там нема принади. Сильце підскочить із землі тільки тоді, коли щось потрапило до нього.",
        "6": "Тож коли народ чує звуки сурми в місті, люди тремтять від жаху, та коли лихо прийшло у місто, то це Господь спричинив його.",
        "7": "Справді, Господь Бог мій нічого не робить, не відкривши задумів Своїх слугам Своїм — пророкам.",
        "8": "Коли рикає Лев, люди лякаються, коли Господь Бог мій говорить, пророки пророкуватимуть про те.",
        "9": "Примусьте почути це твердині Ашдода і твердині землі Єгипетської. Скажіть: «Разом зберіться в горах Самарії і побачите страшне безладдя в ній, як люди знущаються з людей».",
        "10": "Господь говорить: «Вони не знають честі, ті, хто під час війни насильством й здирництвом зібрав у своїх палацах скарби».",
        "11": "Тож ось що Господь Бог говорить: «Оточить землю ворог і зламає оборону вашу, й оплоти ваші пограбує».",
        "12": "Ось що Господь говорить: «Коли лев нападає на вівцю, то пастух не зможе врятувати її, лиш дві ноги чи клаптик вуха вихопить із пащі лева. Так і народ Ізраїлю, який живе в Самарії, не спасеться, „врятується”, либонь, лише куточок ліжка, або трісочка з підніжка».",
        "13": "Слухайте і свідчіть проти дому Якова. Це твердження мого Бога, Господа Всевишнього:",
        "14": "«Тоді, коли каратиму Я Ізраїль за злочини його, зруйную Я й вівтарі Бетела. Роги жертовника відбито буде, й вони впадуть на землю.",
        "15": "Зруйную Я оселі зимові разом з оселями літніми, і оселі зі слонової кістки розвалю, і настане край великим спорудам». Так говорить Господь."
    },
    "4": {
        "1": "Почуйте це слово, ви, «корови Башана», що на горі Самарії: «Ви, хто гнобите бідних і утискаєте нужденних. Ви говорите своїм чоловікам: „Принесіть нам щось випити!”»",
        "2": "Господь, мій Бог, поклявся Своєю святістю: «Справді, час надходить, коли потягнуть вас гаками, а дітей ваших — гарпунами.",
        "3": "Кожна з вас вибігатиме крізь пролами в мурах і кидатиметься на купу мертвих тіл ». Так говорить Господь:",
        "4": "«Ідіть у Бетел і грішіть, ідіть до Ґілґала й ще більше грішіть. Приносьте жертви свої щоранку й десятини щодня під час триденних свят.",
        "5": "Спалюйте хліб як жертву подяки, оголосіть привселюдно про свої добровільні пожертви. Бо ви любите таке, діти Ізраїлю, тож йдіть й робить що Я вам наказав!» Ось що Господь Бог говорить:",
        "6": "«Я голод спричинив на вашій землі, нестачу хліба по всіх містах ваших, та навіть після того ви не повернулися до Мене». Господь говорить:",
        "7": "«Я навіть дощ від вас відвів, коли було ще три місяці до жнив. Я насилав дощ на одне місто, а на інше — не насилав. Одне поле дощем кропилося, а інше поле висихало.",
        "8": "Люди з двох або трьох міст плентались до іншого води напитись, та її не було вдосталь. І все ж до Мене ви не повернулися». Так Господь говорить:",
        "9": "«Я вразив ваш урожай хворобою і цвіллю, коли ваші сади й виноградники розросталися. Сарана пожерла ваші смокви та оливи. Та все ж ви до Мене не повернулися». Господь говорить:",
        "10": "«Я наслав чуму, як на Єгипет, Я викосив мечем юнаків ваших і захопив коней ваших. Я зробив так, щоб сморід таборів ваших бив вам у ніздрі, та ви не повернулися до Мене». Господь говорить:",
        "11": "«Я вигубив декого з вас, Я зруйнував Содом з Ґоморрою. Ви були мов палаюча головешка, витягнута з вогню, та ви не повернулися до Мене». Господь говорить:",
        "12": "«Тож ось Я що зроблю з тобою, Ізраїлю. Готуйся зустріти Бога твого!»",
        "13": "Він Той, Хто гори сформував, Хто творить вітер, і Хто навчив людину розмовляти. Він перетворює ніч на світанок й походжає по горах земних. Ягве, Господь численних військ — ім’я Його."
    },
    "5": {
        "1": "Почуйте жалобу Мою, що її Я підношу, як пісню тужну, о ізраїльський роде:",
        "2": "«Діва Ізраїлю впала, вона вже не підведеться. Лежить, геть покинута на власній землі, і нікому їй помогти».",
        "3": "Бо так Господь Бог говорить: «Військові, що вийшли з міста з тисячею воїнів, повернуться хіба що з сотнею. Військові, що вийшли з сотнею, повернуться лише з десятком».",
        "4": "Бо ось що Господь говорить дому Ізраїлю: «Мене шукайте і живіть!",
        "5": "Не шукайте Бетел, не йдіть у Ґілґал, не наближайтеся до Беершеби, бо Ґілґал неодмінно піде в заслання, а Бетел перетвориться в руїну.",
        "6": "Прийдіть до Господа, і будете ви жити. Якщо ж цього не трапиться, вогонь загориться у домі Йосипа. Він пожере Бетел, і нікому буде Його вгамувати.",
        "7": "Горе тому, хто зробив з правосуддя отруту і справедливість у землю втоптав.",
        "8": "Та завжди моліть Господа про допомогу, Того, Хто створив Оріон і Волосожар, Хто перетворює темряву в світло, а день перетворює в ніч, Хто кличе води морські й виливає їх на сушу. Ягве — Його ім’я!",
        "9": "Він Той, Хто волею Своєю оберігає одне могутнє місто, а інше руйнує.",
        "10": "Ви зневажаєте того, хто проти кривди виступає в суді, ненавидите тих, хто каже правду.",
        "11": "Тому що бідних ви топчете і забираєте в них їхню частку врожаю. Ви збудували з тесаного каменю хороми, та вам не жити в них, ви насадили виноградники чудові, та вам не пити їхнього вина.",
        "12": "Бо знаю ваших злочинів багато, і знаю Я, які страшні гріхи у вас. Ви гнобите людей, які живуть по правді, ви хабарі берете й не даєте бідному дістати справедливість у суді.",
        "13": "Тож мудрий і мовчатиме у час такий, бо час — лихий.",
        "14": "Говорите ви, що Бог із вами, тож робить добро, а не лихо, щоб жити. І тоді Господь Усемогутній Бог із вами буде, як ви казали.",
        "15": "Зло ненавидьте й любіть добро, справедливість встановіть в суді. Можливо, що Господь Бог Всемогутній дарує милість решті Йосипового народу».",
        "16": "Тож ось що Господь говорить, Бог Всемогутній: «По всіх майданах та вулицях буде лемент, і голоситимуть ті, хто вміє це робити».",
        "17": "«По виноградниках полине голосіння, бо Я проходитиму поміж вас, насилаючи кару Свою, — Господь говорить. —",
        "18": "Чому чекаєте на день, коли прийде Господь? А що для вас цей день Господній? То буде темрява для вас, не світло.",
        "19": "Це так же, як коли людина утече від лева, лише для того, щоб зустрітися з ведмедем. Або коли в оселю чоловік заходить, ховаючись в безпеці свого дому, зіпреться об стіну, щоб його змія вкусила.",
        "20": "Хіба Господній день — то темрява, не світло, пітьма без проблиску?»",
        "21": "«Ненавиджу Я, зневажаю ваші свята, Мені обридли ваші зібрання.",
        "22": "Навіть якщо приносите Мені пожертви всеспалення та хлібні жертви, Я їх не прийму. Не подивлюся Я на ваші мирні жертви на вашу відгодовану худобу.",
        "23": "Позбав Мене галасу пісень твоїх. Не слухатиму звуків ваших арф.",
        "24": "Та справедливість хай тече, немов ріка через країну, а праведність, немов потік невпинний.",
        "25": "О доме Ізраїлю, сорок років ти приносив мені жертви і офіри у пустелі,",
        "26": "але ж у той самий час ти носив Саккута, свого царя, Кайвана, зоряного бога, своїх бовванів, бовванів ваших, що собі ви їх зробили.",
        "27": "Тож пожену Я вас в заслання за Дамаск», — говорить Той, чиє ім’я Господь Бог Всемогутній."
    },
    "6": {
        "1": "Горе вам, кому на Сіоні добре, кому безпечно на горі Самарії: значні ви люди першого з народів, до кого дім Ізраїлю за порадою приходить.",
        "2": "Підіть до Халне подивіться, йдіть звідти до великого Гамата. Спустіться в филистимський Ґат. Хіба ви кращі за ті царства? Ні! Їхні землі просторіші за вашу.",
        "3": "О горе вам, хто думати не хоче про день лихий покарання, і наближає владу насильства.",
        "4": "Зараз ви лежите на ліжках із слонової кістки, розліглися на ложах своїх. Ви їсте найкращих ягнят із отари й добре вгодованих телят.",
        "5": "Горе вам, хто співає під арфу, немов Давид, хто складає пісні на музичних інструментах.",
        "6": "Горе вам, хто вино п’є із келихів повних, хто коштовними пахощами змащує себе повсякчас, і кого не турбує загибель Йосипового роду.",
        "7": "Але ж ваші часи минають, ви піде у заслання попереду невільників. Тоді припиняться гучні пиятики тих, хто розлігся на ложах.",
        "8": "Господь Бог Собою поклявся. Ось що Господь Бог Всемогутній твердить: «Мені огидна Якова гординя, Я ненавиджу його укріплення і башти. Тож видам місто це і все, що в ньому ворогам нещадним».",
        "9": "Навіть якщо десять чоловік живими лишаться в одному домі, то й вони помруть.",
        "10": "Тоді найближчий родич та інший з родини піднімуть його, щоб винести його кістки з дому, і хтось когось спитає у віддаленому кутку дому: «Чи є ще хтось з тобою?» І почує відповідь: «Ні…», а інший йому відкаже: «Цить! Бо не повинні ми згадувати ім’я Господа».",
        "11": "Дивись бо Господь накаже, розтрощить Він великий будинок на скалки, а маленьку оселю на тріски зітре.",
        "12": "Коні не скачуть по горах, ніхто не оре коровами землю, але ви перетворили справедливість на отруту а плоди праведності — на гіркий полин.",
        "13": "Горе тим, хто веселиться в Ло-Деварі, і хто говорить: «Хіба не здобули ми Карнаїм для себе силою своєю?»",
        "14": "«Дивіться, підніму Я проти вас народ, о доме Ізраїлю, — говорить Господь Бог Всемогутній. — І вони гнобитимуть вас від Лебо-Гамата до потоку Арава »."
    },
    "7": {
        "1": "Ось що Господь Бог показав мені. Він створив кокони сарани, коли пізнє жниво почало гнатися вгору. Пізні жнива були після царської косовиці.",
        "2": "Коли сарана скінчила їсти рослинність у краю, я сказав: «О Господи Боже, прости нас, будь ласка! Як вистоїть Яків, він же такий маленький?»",
        "3": "Тоді Господь передумав щодо цього, сказавши: «Цього не станеться».",
        "4": "Ось що Господь Бог показав мені що до покарання вогнем: Я бачив, як Всевишній накликав вогняний дощ, який пожер великий океан і став пожирати землю.",
        "5": "Тоді я сказав: «О Господи Боже, будь ласка, припини! Як вистоїть Яків, адже він такий маленький?»",
        "6": "Тоді Господь передумав щодо цього, сказавши: «Цього також не станеться!»",
        "7": "Ось що показав Він мені. Поглянь, Господь стояв біля вертикального муру з виском у руці.",
        "8": "І сказав мені Господь: «Амосе, що ти бачиш?» Я відповів: «Висок». Тоді Він сказав мені: «Дивись, Я покладу висок серед Мого народу ізраїльського. Я ніколи більше не прощу їх.",
        "9": "Узвишшя Ісаака буде спустошено, святині Ізраїлю буде сплюндровано, Я з мечем нападу на дім Єровоама ».",
        "10": "Тоді Амазія, священик з Бетела, послав таке слово до царя Ізраїлю Єровоама: «Амос замишляє лихо проти тебе в самісінькому серці дому Ізраїлю: він підбиває народ на війну проти тебе. Він так багато вже лихого сказав, що країна не може вже терпіти слів його.",
        "11": "Бо ось ще Амос сказав: „Єровоам помре від меча, а Ізраїль неодмінно піде в заслання зі своєї землі”».",
        "12": "Амазія сказав Амосу: «О пророче, йди, втікай до землі Юдиної. Там споживай свою їжу і пророкуй там.",
        "13": "А в Бетелі не пророкуй більше ніколи, бо це царська святиня і царський храм».",
        "14": "Амос відповів Амазії: «Я не пророк, ані син пророка. Я вирощую худобу й фіґові дерева.",
        "15": "Але Господь взяв мене від отари і сказав мені: „Йди, пророкуй проти Мого народу ізраїльського”.",
        "16": "Тож зараз ти послухай слово Господа. Ти кажеш: „Не пророкуй проти Ізраїлю, не проповідуй проти дому Ісаака”».",
        "17": "А Господь ось що говорить: «Жінка твоя повією стане в місті, а сини й дочки твої поляжуть від меча. Інші люди поміряють і поділять землю твою між собою, і помреш ти в землі нечистій. Ізраїль неодмінно піде в полон геть зі свого краю»."
    },
    "8": {
        "1": "Ось що Господь Бог показав мені — кошик з літніми плодами.",
        "2": "Він спитав: «Амосе, що ти бачиш?» Я відповів: «Кошик з літніми плодами». Тоді Господь сказав мені: «Кінець настав Моєму народу ізраїльському. Я більше не прощу гріхі їхні.",
        "3": "Пісні в храмі обернуться на похоронні голосіння того дня». Так говорить Господь Бог: «Тіл мертвих багато буде. Мовчки люди будуть виносити мертвих, та скидати їх до купи».",
        "4": "Почуйте це, о ви, хто топче бідних і хто нужденних губить у своєму краї.",
        "5": "Ви мовите: «Коли пройде вже Новий місяць або субота свята, щоб нам зерном почати торгувати? Тоді ми зробимо міри менші, а гроші заробимо більші, й обвішуватимемо покупців.",
        "6": "Коли бідні не зможуть сплатити займи, тоді ми їх купимо за срібло, як рабів, нужденних купимо по ціні пари сандалій і висівки їм продамо».",
        "7": "Господь поклявся Собою, бо ж Яків так пишався Ним: «Ніколи не забуду жоден їхній вчинок, нічого, що вони зробили.",
        "8": "Уся країна від цього здригнеться, затужить по померлим кожен, хто живе на ній. Тоді підніметься уся земля, скаламутиться, і знов спаде, немов в Єгипті Ніл».",
        "9": "«І буде це в той день, — говорить Господь Бог, — коли примушу сонце Я зайти опівдні, і серед дня накрию темрявою землю.",
        "10": "Перетворю Я ваші свята на жалобу, пісні перетворю на голосіння. Я кожного вдягну в вереття і облисіє кожна голова. Зроблю Я так, що ви тужитемете, наче за єдиним сином, і вечір того дня буде повен гіркоти».",
        "11": "Господь Бог говорить: «Дивіться, вже надходить час, коли Я голод напущу на край. Та це буде не голод за хлібом і не спрага за водою, але ж на слово Господа настане голод.",
        "12": "Люди блукатимуть від моря і до моря, і з півночі на схід тинятимуться туди-сюди, й шукатимуть слово Господа і не знайдуть його.",
        "13": "Понепритомніють дівчата гарні того дня, і хлопці молоді від спраги знепритомніють також.",
        "14": "Хто присягається гріхом Самарії і каже: „Так само вірно, як те, що Бог живе твій, Дане, як те, що Беершеби Бог живе”, — впадуть й ніколи більш не підведуться»."
    },
    "9": {
        "1": "Я побачив Господа Бога, що стояв біля вівтаря, і Він сказав: «Удар по верхівках стовпів, щоб захиталися пороги. Нехай попадають вони на голови людей, а решту Я посічу мечем. І не врятується із них ніхто, жоден не втече.",
        "2": "Якщо вони зариються в Шеол, рука Моя їх витягне і звідти. Якщо вони дістануться на небо, Я їх стягну і звідти.",
        "3": "Якщо вони сховаються на горі Кармел, Я знайду їх і звідти заберу. Якщо сховаються з очей Моїх на дно морське, морській потворі накажу їх покусати.",
        "4": "Якщо їх поженуть в неволю вороги, там Я звелю мечу їх зарубати, щоб їм не переводилося лихо на добро».",
        "5": "Коли Господь Бог Всемогутній торкнеться землі, вона розтане. Тоді все живе на ній впаде в тугу, і вся вона здійматиметься, і, наче Ніл єгипетський, спаде.",
        "6": "Той, Хто здобув світлиці на небесах і заснував склепіння над землею, Хто кличе води моря і виливає їх на сушу, Ягве — ім’я Його!",
        "7": "Так каже Господь: «Ізраїльтяни, ви для Мене, як ті ефіопи. Я вивів Ізраїль з землі Єгипту, филистимлян із Кафтору, а арамійців з Киру ».",
        "8": "Ось дивиться Господь на грішне царство Ізраїль та говорить: «Я винищу його з лиця землі, але дім Якова не винищу Я остаточно.",
        "9": "Ось Я накажу розсіяти дім Ізраїлю серед усіх народів, як просівається зерно крізь решето, щоб відділити зерно від полови.",
        "10": "Всі грішники Мого народу скажуть: „Нам біди не буде, і лихо не спіткає нас”, — але усі вони поляжуть від меча.",
        "11": "Того дня Я відновлю намет Давидів, що впав, позакладаю пролами в мурах, із руїни його підніму й відбудую, стане знову таким він, як був.",
        "12": "Тоді всі люди, що вижили в Едомі, та всі, хто носить ім’я Моє, повернуться до Мене за допомогою». Так Господь говорить, тож Він отак і зробить.",
        "13": "Господь говорить: «Час надходить, коли оратай стрінеться з женцем, а з сіячем зустрінеться давильник. Із гір тектиме молоде вино, вином сочитимуться всі узвишшя.",
        "14": "Я відновлю щасливу долю народу ізраїльського Мого: вони міста відбудують спустошені й житимуть в них, вони насадять виноградники і питимуть з них вино, сади посадять, та їстимуть їхні плоди.",
        "15": "І посаджу Я народ Мій на землях їхніх і більш ніхто не викорінить їх із їхньої землі, що Я їм дав». Так говорить Господь, Бог твій."
    }
}