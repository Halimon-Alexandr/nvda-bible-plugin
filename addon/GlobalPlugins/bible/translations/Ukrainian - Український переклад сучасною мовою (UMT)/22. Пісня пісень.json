{
    "1": {
        "1": "Соломонова пісня над піснями.",
        "2": "Хай він вкриє мене цілунками уст своїх, бо любов його вина солодша.",
        "3": "Пахощі його — найзапашніші, ім’я його — розбризкані парфуми. Тому його дівчата і кохають.",
        "4": "Візьми мене з собою! Давай разом втечемо від усіх! Привів мене в свою кімнату цар. Втішаймося і веселімося разом. Любов його солодша, ніж вино, тому й жінки обожнюють його.",
        "5": "Дочки Єрусалима, я темношкіра, але я чарівна. Я смуглява, немов намети Кедара, і гарна, мов намети Салми.",
        "6": "Ви не дивіться, що я темна, від сонце, під яким засмагла. Сини моєї матері на мене запалились гнівом. Мене зробили наглядачкою за виноградником своїм. Свою ж лозу, яка мені належить, я вже належно доглядати не могла.",
        "7": "Скажи мені о ти, кого душа кохає, де ти пасеш своїх овець? Де спочити ти їм даєш опівдні? Скажи мені, щоб не була мов та я, наймичка при отарах твоїх друзів.",
        "8": "Якщо не знаєш, де знайти мене, ти, найпрекрасніша з усіх жінок, йди по слідах моїх овець, і козенят своїх паси коло наметів інших пастухів.",
        "9": "Я порівняю тебе, люба моя, з лошицею колісниць фараонових. Виблискують вони сяйливо від прикрас.",
        "10-11": "Ось і для тебе я приготував прикраси: щоки твої прегарні стали від сережок, і шия від намиста гарна стала.",
        "12": "Коли мій цар на своїм ложі, мій нард так солодко пахтить.",
        "13": "Коханий мій, немов торбинка з мирром, що ніч проводить в мене між грудьми.",
        "14": "Коханий мій немов би хенни ґроно, що в виноградниках Ен-Ґеді розцвіла.",
        "15": "І справді ти прекрасна, моя люба, а твої очі ніби голубки.",
        "16": "І справді ти прегарний, мій коханий, а ложе наше справді пишне!",
        "17": "Бруси будинку нашого — це кедри, а крокви дому нашого — то сосни."
    },
    "2": {
        "1": "Я крокус рівнини Шарону, я конвалія із долини.",
        "2": "Мов та лілія між шипів, моя кохана між жінками.",
        "3": "Мов яблуня поміж дерев у лісі, так і коханий мій поміж чоловіків. Люблю я бути в затінку його, і плід його мені солодкий.",
        "4": "Він ввів мене в свій дім п’янкий під прапором свого кохання.",
        "5": "Родзинковий пиріг хай підкріпить мене, хай яблука дадуть мені підтримку, бо я уже знесилена коханням.",
        "6": "Ліва його рука під головою в мене, а правою він обіймає мене.",
        "7": "Дочки Єрусалима, покляніться газелями чи оленями дикими, що ви не будете будить кохання, допоки не запрагну я його.",
        "8": "Ось чую я, що коханий мій підходить, через гори перестрибує, через пагорби перескакує.",
        "9": "Коханий мій немов газель, чи оленятко. Дивись, он він стоїть за муром нашого будинку і зазирає у вікно, він потай зазирає через ґрати.",
        "10": "Коханий мій відповів, сказав мені: «Вставай, моя прекрасна, моя люба, і ходім.",
        "11": "Я так кажу, бо вже зима минула, дощі пройшли й пішли собі.",
        "12": "З’явилися вже квіти на землі, пора пісень прийшла, і в нашім краї голубки туркотіння чую я.",
        "13": "На смоковниці наливаються плоди, і виноградні лози так цвітуть духмяно. Вставай, моя кохана, моя гарна, і ходім.",
        "14": "Моя голубка у розщелинах сховалась, у схованих печерах диких скель, ти покажи мені своє обличчя, подай-но голос, щоби я його почув. Бо голос твій — солодкий, і вигляд — прекрасний».",
        "15": "Спіймайте нам лисиць, маленьких лисів отих, що виноградники псують, бо ж наші виноградники в цвіту.",
        "16": "Коханий мій — він мій, а я — його; він випаса отари в рясноквітті.",
        "17": "Аж доки не проснеться подих дня і не втечуть від нього ночі тіні. Вернись, мій любий, стань мов та газель чи олень молодий в горах Бетера."
    },
    "3": {
        "1": "Ніч за ніччю на ложі своїм я шукаю, кого так кохаю. Я шукаю, але не знаходжу.",
        "2": "Я подумала: «Встану й по місту піду, вздовж по вулицях та по майданах, щоб того розшукати, кого кохаю я». Я шукала, але не знайшла.",
        "3": "Мене у місті здибала сторожа, що містом ходить. Я спитала їх: «Чи бачили того, коханого мого?»",
        "4": "І тільки я пішла від них, одразу зустріла я того, кого кохаю я. Я обняла його й не відпускала, поки в дім матері своєї не ввела, в кімнату, де зачала вона мене і народила.",
        "5": "Я присягнутися примушу вас газелями чи оленями дикими, що ви не будете будить кохання, допоки не запрагну я його.",
        "6": "Хто то з пустелі йде, немов дими жертовного вогню із ладаном і мирром, напахчений парфумом від купця?",
        "7": "Поглянь, це Соломонів паланкин. І воїнів довкола шістдесят — це воїни Ізраїлю при ньому.",
        "8": "Усі вони озброєні мечами, усі вони досвідчені бійці. У кожного при боці меч напоготові для будь-якої небезпеки уночі.",
        "9": "Цар Соломон зробив цей паланкин, для себе спорудив з дерев ливанських.",
        "10": "Стовпи його із срібла він зробив, оббивку — з золота, сидіння — із пурпуру, ще й інкрустований з любов’ю дочками Єрусалима він.",
        "11": "Дочки Сіону, вийдіть і погляньте, на Соломона, на свого царя. Він у вінці, яким вінчала його мати у день весілля, в день, коли він відзначав щасливе свято свого серця."
    },
    "4": {
        "1": "Яка ж бо ти прекрасна, моя люба! Ти прегарна! Твої очі, немов голубки за твоїм покривалом. Твоє волосся грайливе, мов козляток зграйка, які спускаються в долину з Ґілеадських гір.",
        "2": "А твої зуби білі, наче вівці, які отарою виходять із купелі. Народить кожна пару близнюків, і жодної неплідної немає.",
        "3": "Твої уста, немов червоний шовк, слова такі солодкі з них злітають. За покривалом щоки, мов скибочки розтятого гранату.",
        "4": "Подібна шия до Давидової башти; вона трофеями обвішана так рясно, відважних воїнів то все щити.",
        "5": "А груди, ніби двоє оленяток, немов газелі двоє близнюків, які серед лілій пасуться.",
        "6": "На гору миррову піду я сам, піду на цілі гори фиміаму, аж доки не зробить день останній подих, і не втечуть від нього вечірні тіні.",
        "7": "Моя кохана, все в тобі прекрасне, і в досконалості твоїй немає вад.",
        "8": "Ходімо із Ливану, наречена, давай з Ливану ми повернемось удвох. Поглянь униз з вершини Амана, з вершин Сеніру та Хермону, із лігв лев’ячих, із леопардових схованок гірських.",
        "9": "О наречена моя, ти украла моє серце; Одним лиш поглядом ти вразила мене, о суджена, одним разком намиста.",
        "10": "Прекрасні твої любощі, о сестро. Вони, о суджена, вина п’янкіші, і запах пахощів твоїх солодший від парфумів.",
        "11": "З уст твоїх, люба, солодкий точиться мед, під язиком твоїм мед з молоком, запах вбрання твого — запах ливанського кедра.",
        "12": "Ти чиста, немов садок за брамою кріпкою, ніби водограй закритий.",
        "13": "Твоя омита шкіра — сад ґранатовий, з рясними і добірними плодами, з хною.",
        "14": "Нард і шафран, татарське зілля і кориця, духмяний нард, і мирро, і алое, і пахощі усі найзапашніші.",
        "15": "Ти, мов криниця у саду, колодязь з чистою водою, що лине з гір Ливанських.",
        "16": "Північний вітре, пробудись, прилинь сюди, південний вітре. Повій на сад мій, пахощі розвій. Нехай прийде до свого саду мій коханий і хай він спожива рясні плоди його."
    },
    "5": {
        "1": "Прийшов я до саду свого, моя сестро, моя наречена, зібрав я і мирро й бальзам. Я їв мед мій добірний і пив своє вино із молоком своїм. О друзі любі, їжте, пийте, напийтеся любовних чар.",
        "2": "Я сплю, та серце моє не дрімає. Я чую стукіт! Милий мій прийшов: «О сестро, мила моя, відчини, моя голубко, моє ладо, бо голова моя росою вкрита, волосся мокре від нічних туманів».",
        "3": "Але ж я скинула вже одяг, що ж, одягатись мені знов? І ноги я уже водою омила, то як же знов бруднити їх?",
        "4": "Коханий мій просунув руку в отвір, все моє тіло відгукнулося йому.",
        "5": "Я встала відчинити любому моєму, і мирро крапало із пальців на засув.",
        "6": "Коханому я двері відчинила, та любий повернувся вже й пішов. Померло все в мені, як він пішов. Шукала я його, та не знайшла, гукала я його, та він не відгукнувся.",
        "7": "Мене знайшла сторожа, що по місту ходить. Вони побили і поранили мене, мій плащ забрали вартові у мене.",
        "8": "Я заклинаю вас, дочки Єрусалима, якщо знайдете ви коханого мого, скажіть, що хвора я коханням.",
        "9": "Чим кращий любий твій від інших любих, о найгарніша з усіх жінок? Невже гарніший твій коханий інших милих, що ти так палко заклинаєш нас?",
        "10": "Коханий мій — сяйливий і рум’яний, його й з десятків тисяч можна розпізнати.",
        "11": "Голова його — то щире золото, хвилясті кучері, мов ворона крило.",
        "12": "А очі, мов голубки над потоком, що в молоці купаються, й немов коштовний камінь в дорогій оправі.",
        "13": "А щоки, наче запашний квітник, уста — лілії, що сочаться мирром.",
        "14": "Руки його, немов палиці з золота, оздоблені щедро яшмою. Тіло — сапфіром оздоблена кістка слонова.",
        "15": "Ноги — стовпи мармурові на золотім постаменті. І вся його постать — могутня й висока, до кедрів ливанських подібна.",
        "16": "Дочки Єрусалима, слухайте, його розмова — найсолодша, він увесь — моє бажання. Такий він, мій коханий, мій коханець, моя любов."
    },
    "6": {
        "1": "Куди пішов коханий твій, краса серед жінок? Куди звернув твій любий? Скажи, і ми шукатимем його разом.",
        "2": "Коханий мій пішов до свого саду, до квітників пахучих він пішов, отару пасти і лілії рвати.",
        "3": "Належу я коханому моєму, а він мені належить, той, який пасе стада серед лілій.",
        "4": "Ти так принадна, моя люба, ніби Тирца, така ж прекрасна, як Єрусалим; мов військо під знаменами, ти грізна.",
        "5": "Ти погляд свій від мене відведи, бо очі твої змушують тремтіти. Твоє волосся, мов козляток зграйка, які спускаються в долину з Ґілеадських гір.",
        "6": "А зуби твої білі, наче вівці, які отарою виходять із купелі. Народить кожна пару близнюків, і жодної неплідної немає.",
        "7": "За покривалом щоки, мов скибочки розтятого гранату.",
        "8": "Є шістдесят цариць, вісімдесят наложниць і невідь скільки молодих дівчат.",
        "9": "Та лиш одна моя голубка бездоганна, єдина в матері своєї чиста, у матері, що їй дала життя. Її побачили жінки й благословляють; цариці, навіть, та наложниці, і ті її наввипередки вихваляють.",
        "10": "Хто це, як сонце на світанку виглядає, прекрасна, як місяць, яскрава, мов сонце, і грізна, наче Небесне військо.",
        "11": "Пішла я до горіхового саду, побачити ті пагони нові, що виросли в лощині. Я пішла побачити, чи виноград розбрунькувався, й чи випустив бруньки ґранат.",
        "12": "Але дізнатися про це не встигла, оскільки повела мене душа до колісниць царя мого народу.",
        "13": "Вернися, вернися, Суламіто, дай подивитися на тебе, повернись. Чому ви дивитесь на Суламіт, коли вона танцює танок Маганаїм?"
    },
    "7": {
        "1": "Які чарівні твої ноги у сандалях, шляхетна дочко князя. Цей вигін стегон, немов орнамент, що виконаний вправним майстром.",
        "2": "Пупок твій мов та чаша кругла, хай завжди повен буде пряного вина. А твій живіт, неначе сніп пшениці, охоплений ліліями довкруги.",
        "3": "А груденята, ніби двоє оленяток, немов газелі двоє близнюків.",
        "4": "А шия, мов із слонової кості башта. А очі, мов озера у Хешбоні, що при воротах Бат-Раввім. Твій ніс, немов ливанська вежа, у бік Дамаска дивиться вона.",
        "5": "А голова, немов гора Кармел, волосся хвилі, мов тенетів шовк, царя, й того зловити ними можна.",
        "6": "Яка прекрасна і яка розкішна ти, любове моя, дочко насолоди!",
        "7": "Струнка й висока наче пальма, а груди — ґрона наливні.",
        "8": "Кажу: «Дозволь залізти на ту пальму, дозволь мені схопити ці плоди. Хай груди будуть як ті грона виноградні, а запах подиху твого, мов яблук дух.",
        "9": "Уста твої п’янкі, немов вино, в мою любов воно струмує ніжно, по сонних розтікається устах».",
        "10": "Належу я коханому моєму, й до мене звернене його бажання.",
        "11": "Прийди, коханий мій, в поля ходімо і в селах проведемо ніч.",
        "12": "Раненько встанеш і підеш у виноградник. Давай подивимося, чи виноград розцвів, давай подивимось, чи квіт його розкрився, давай подивимося, чи зацвів ґранат. Там я віддам тобі своє кохання.",
        "13": "Нам мандрагори віддають свій аромат, під нашими дверима — все найкраще. Коханий мій, я тобі приберегла, плоди нові так само, як і давні."
    },
    "8": {
        "1": "Хотіла я, щоб був ти моїм братом, отим, що груди матері моєї сосав! Тоді б на вулиці поцілувала, і не ганьбив мене б за те ніхто.",
        "2": "Я повела б тебе в матусину оселю, в якій зростила матінка мене. Я налила б тобі вина з ґранату, мого солодкого і пряного вина.",
        "3": "Ліва його рука під головою в мене, а правою він обіймає мене.",
        "4": "Дочки Єрусалима, покляніться, що не будете будить кохання, допоки не запрагну я його.",
        "5": "Хто це з пустелі йде, опершись на руку любого свого? Під яблунею я тебе збудила, де в муках тебе мати повивала, де та, котра дала тобі життя, колись звивалась від тяжких пологів.",
        "6": "Ти поклади мене печаткою на серце, печаттю на правицю поклади. Адже любов не меншу силу має, ніж смерть, а пристрасть згубна, як Шеол. Кохання іскра викреса вогонь, народжує незгасний Божий пломінь.",
        "7": "Ніяким повеням не загасить любов, не затопить її ніяким рікам. Хто всі багатства за любов віддасть, зневажений і висміяний буде.",
        "8": "Ми маємо сестру молодшу у неї й груди ще не відросли. Що ж зробим ми для нашої сестрички коли настане час, і старости прийдуть?",
        "9": "Якщо б вона була стіною, ми срібний щит для неї зведем, щоб захистить. Якщо б вона була дверима, то кедровою дошкою закриємо і зміцнимо її.",
        "10": "Так, я стіна, а груди мої — вежі, що випинаються поверх стіни. В його очах — я миру джерело.",
        "11": "Мав Соломон в Ваал-Гамоні виноградник. В оренду він віддав робітникам його, і кожен мав господарю принести по тисячі монет із срібла за врожай.",
        "12": "Я б радше сам свій виноградник доглядав. Соломоне, бери тисячу собі, але дві сотні шекелів підуть до тих, хто доглядатиме твій виноградник.",
        "13": "О ти, яка живе в садах, яка із друзями веде розмову, дозволь мені почути голос твій.",
        "14": "Спіши, коханий мій, будь мов газель, мов олень молодий, що вільно походжає по солодко-духмяних горах."
    }
}