{
    "1": {
        "1": "Про те, що було споконвіку, про що ми самі чули, свідками чого ми були, що бачили на власні очі й чого торкалися власними руками, про Слово Життя ми свідчимо.",
        "2": "Той, Хто є Життям з’явився нам і ми бачили Його й зараз свідчимо про Нього. Тепер ми сповіщаємо про Вічне Життя, яке було з Отцем, і було явлене нам.",
        "3": "Ми бачили й чули Його і тепер сповіщаємо про Нього і вам, щоб ви також мали спільність із нами. А наша спільність — з Отцем і Його Сином Ісусом Христом.",
        "4": "Отож і пишемо ми про це, щоб радість наша була повною!",
        "5": "Ось Послання, яке ми почули від Ісуса Христа і сповіщаємо вам: «Бог є Світло, і темряви в Ньому немає зовсім».",
        "6": "Якщо ж ми говоримо, що прилучилися до Бога, але й продовжуємо жити в темряві гріха, то обманюємо самі себе й не наслідуємо істини.",
        "7": "Але якщо ми живемо в Світлі та праведності, як і Він живе у Світлі, то маємо спільність одне з одним, а кров Ісуса, Сина Божого, очищає нас від усіх гріхів.",
        "8": "Якщо ж ми стверджуємо, що не маємо гріха, то обдурюємо самі себе. Це означає, що немає в нас правди.",
        "9": "Якщо ж ми визнаємо свої гріхи, то Всевишній, справедливий і праведний, прощає їх і очищає нас від усієї неправедності.",
        "10": "Якщо ж ми кажемо, що ми не чинили гріха, то робимо з Нього брехуна, і Послання Його — не в наших серцях."
    },
    "2": {
        "1": "Любі діти мої! Я пишу до вас про це, щоб ви не грішили. Але якщо хтось і згрішить, то має заступника перед Отцем — праведного Ісуса Христа.",
        "2": "Він і є тією жертвою, яка спокутує гріхи наші, і не тільки наші, а й усього світу.",
        "3": "Саме так ми можемо бути певні в тому, що пізнали Бога, якщо дотримуватимемося заповідей Його.",
        "4": "Хто говорить: «Я знаю Його!» і не виконує заповіді Його, той брехун, і правда не в його серці.",
        "5": "А хто слухняний вченню Його, в тому любов до Бога й справді прибуває. Саме так ми можемо переконатися в тому, що ми в Бозі.",
        "6": "Хто каже, що живе в Бозі, той мусить жити, як Ісус жив.",
        "7": "Любі друзі мої! Я пишу не про нову, а про стару заповідь, яку ви мали споконвіку. Ця стара заповідь — Послання, яке ви чули.",
        "8": "А з іншого боку, те, що пишу вам, є водночас і новою заповіддю. І правду цю засвідчено життям Ісуса Христа і вашим життям, бо темрява відступає, а істинне Світло вже сяє.",
        "9": "Хто каже, що живе у світлі, але ненавидить брата чи сестру свою, той все ще знаходиться в темряві.",
        "10": "Хто любить братів і сестер своїх, той живе у світлі, і немає нічого в його житті, що б змушувало його грішити.",
        "11": "А хто ненавидить брата чи сестру свою, той живе у темряві; він безпорадно блукає, не знаючи, куди йде, бо темрява засліпила його.",
        "12": "Я пишу до вас, любі діти, бо гріхи ваші були прощені завдяки Ісусу Христу.",
        "13": "Пишу до вас, батьки, бо ви пізнали Того, Хто існував від самого початку. Пишу і вам, молоді, бо ви перемогли лукавого.",
        "14": "Я написав вам, діти, бо ви знаєте Отця. І написав до вас, батьки, бо ви пізнали Того, Хто існував споконвіку. Я написав вам, юнаки, бо ви дужі, і Слово Боже живе в вас, й ви перемогли лукавого.",
        "15": "Не любіть лихий світ, та всього того, що йому належить. Бо той, хто любить цей світ, не має в своєму серці любові до Отця.",
        "16": "Адже все, що в цьому світі: що приваблює нашу гріховну природу, що притягає зір наш, усе, чим пишаються люди в цьому світі, — це все не від Отця, а від цього світу.",
        "17": "Цей світ проминає разом з усіма своїми спокусами, а хто виконує волю Божу, той живе вічно.",
        "18": "Діти мої! Це остання година! Як ви чули, незабаром має прийти ворог Христовий. І зараз вже з’явилося багато ворогів Христа, й з того ми знаємо, що остання година наближається.",
        "19": "Ці вороги вийшли з нашого кола, але насправді до нас не належать, бо якби вони до нас належали, то серед нас би й зосталися. Але вони пішли, і це свідчить про те, що насправді ніхто з них до нас не належить.",
        "20": "Ви отримали дар від Святого, і всі ви знаєте правду.",
        "21": "Я ж пишу вам не тому, що ви не знаєте істини, а тому, що ви її знаєте, і тому, що брехня не йде з правди.",
        "22": "Хто ж тоді брехун, як не той, хто каже, що Ісус не є Христом? Така людина — ворог Христа. Вона відкидає і Отця, і Сина.",
        "23": "Той, хто відрікається від Сина, не має й Отця, а той, хто визнає Сина, має й Отця.",
        "24": "Отож усе те, що чули ви від самого початку, має лишитися з вами. І якщо з вами лишається те, що ви чули від початку, то й ви лишитеся в Сині і Отці.",
        "25": "Ось, що Господь обіцяв нам, — вічне життя.",
        "26": "Це написав я вам про тих, хто намагається обдурити вас.",
        "27": "Але той особливий дар, що ви одержали від Христа, з вами лишається. Вам не потрібно, щоб хтось повчав вас, а натомість Дух, яким ви були помазані від Нього, навчає вас усього. І пам’ятайте, що Дух — істинний, а не хибний. Лишайтеся в Христі, як Він і вчив вас.",
        "28": "Тепер, любі діти, залишайтеся в Христі, щоб коли Він з’явиться, ми могли бути певні і не засоромлені Ним, коли Він прийде.",
        "29": "Якщо ви знаєте, що Христос праведний, то знайте й таке: хто живе праведно, є дитиною Божою."
    },
    "3": {
        "1": "Подумайте, яку велику любов виявив до нас Отець, щоб могли ми називатися дітьми Божими! І ми справді діти Божі! Тому світ і не знає нас, бо не признав і Його.",
        "2": "Любі друзі, тепер ми діти Божі, та ще невідомо, ким ми станемо у майбутньому. Але ж ми знаємо, що коли Христос з’явиться знову, ми будемо подібні до Нього, бо ми побачимо Його таким, який Він є!",
        "3": "Кожен, хто надіється на Христа, очищає себе так само, як і Він чистий.",
        "4": "Кожен, хто грішить, порушує Закон Божий, бо гріх — це порушення Закону.",
        "5": "Ви знаєте, що Христос прийшов, аби забрати людські гріхи, сам же Він — безгрішний.",
        "6": "Кожен, хто живе у Христі, не може продовжувати грішити, а як хто й продовжує грішити, то значить, що він ніколи не бачив і не знав Його.",
        "7": "Любі діти! Не давайте себе обманювати. Той, хто живе праведно, — праведний, як Христос.",
        "8": "Той же, хто продовжує грішити, належить дияволу, бо диявол грішив від самого початку. На те й з’явився Син Божий, щоб зруйнувати зроблене дияволом.",
        "9": "Той, хто став дитям Божим, більше не живе у гріху, бо нове життя, дане Богом, залишається в цій людині. І вже не може він продовжувати грішити, бо став дитям Божим.",
        "10": "Ось як розпізнати, хто є дітьми Божими, а хто дияволовими: кожен, хто не живе праведно і не любить братів і сестер своїх, до Бога не належить.",
        "11": "Таким є зміст послання, яке ви чули від самого початку, — любіть одне одного.",
        "12": "Не вподібнюйтесь Каїну, який належав лукавому і вбив свого брата. За що ж він убив його? Бо вчинки його були лихі, а братові — праведні.",
        "13": "Браття і сестри, не дивуйтеся, якщо світ ненавидить вас.",
        "14": "Ми знаємо, що перейшли від смерті до життя, бо любимо братів і сестер своїх. Той, хто не любить, залишається мертвим.",
        "15": "Хто ненавидить віруючого брата свого — вбивця, а ви знаєте, що жоден убивця не матиме вічного життя в собі.",
        "16": "Отак пізнали ми, що справжня любов — завдяки Христу, Який віддав Своє життя за нас. Нам також належить віддати життя своє за братів і сестер наших.",
        "17": "Якщо хтось має статки і бачить, що віруючий брат його у нужді, але не має до нього співчуття, то як можна сказати, що любов Божа живе в ньому?",
        "18": "Любі діти! Любов наша повинна бути не тільки словами й розмовами, а й вчинками, що виявляють справжню любов.",
        "19": "І так ми впевнюємося, що належимо до правди. Саме так ми заспокоюємо наші серця перед Богом,",
        "20": "коли серця наші засуджують нас. Це тому, що Бог величніший за наші серця і знає все.",
        "21": "Любі друзі, якщо серця наші нас не засуджують, то ми без страху наблизимося до Бога.",
        "22": "І ми одержуємо від Всевишнього все, про що просимо, бо виконуємо заповіді Його і діємо догідно Богу.",
        "23": "Ось, що Він нам заповідав: щоб вірували ми в ім’я Сина Його Ісуса Христа і любили одне одного, як Він наказував нам.",
        "24": "Той хто живе згідно з заповідями Божими, живе в Ньому, і Бог живе у такій людині. Ми знаємо, що Бог живе в нас завдяки Духу, який Він дарував нам."
    },
    "4": {
        "1": "Друзі мої любі! Не вірте кожному пророчому духу, але перевіряйте їх, щоб побачити, чи справді вони від Бога. Я кажу вам це, бо чимало лжепророків з’явилось у світі.",
        "2": "Ось як ви можете розпізнавати Дух Божий: кожен дух, який визнає, що Ісус Христос прийшов на землю в людській подобі, — такий Дух від Бога.",
        "3": "А дух, який не визнає Ісуса, — не від Бога. Це дух ворога Христа, про якого ви чули, котрий наближається і вже в світі.",
        "4": "Діти мої любі, ви належите Богу і перемогли тих лжепророків, адже Бог, Який в вас, — більший, ніж диявол, який у світі.",
        "5": "Лжепророки належать світу. Отож те, про що вони говорять, йде від світу, і світ слухає їх.",
        "6": "А ми належимо Богу. Той, хто Бога знає, слухає нас, а хто не належить Богу, нас не слухає. Отак ми й можемо відрізнити Дух, який несе правду, від духа, котрий зводить людей.",
        "7": "Любі друзі! Любіть одне одного, бо любов — то від Бога. Кожен, хто любить, став Божою дитиною і пізнає Бога.",
        "8": "Той, хто не любить, Бога не пізнав, бо Бог — то любов.",
        "9": "Отак Бог виявив до нас любов Свою: Він послав Свого єдиного Сина в світ, щоб через Нього ми дістали життя.",
        "10": "Справжня любов не в тому, що ми полюбили Бога, а в тому, що Він нас полюбив і послав Свого Сина в жертву, щоб спокутувати гріхи наші.",
        "11": "Любі друзі! Як Бог виявив таку любов до нас, то й ми маємо любити одне одного.",
        "12": "Ніхто ніколи не бачив Бога, але якщо ми любимо одне одного, то Бог живе в нас, і любов Його в нас удосконалюється.",
        "13": "Отак ми розпізнаємо, що живемо в Бозі, а Він у нас, бо дав Він нам Дух Свій.",
        "14": "Ми самі бачили й зараз свідчимо, що Отець послав Свого Сина, щоб Він став Спасителем світу.",
        "15": "Якщо хтось визнає, що Ісус — Син Божий, Бог живе в ньому, і він живе в Бозі.",
        "16": "Отож ми знаємо і віримо в любов Бога до нас. Бог — це любов. І той, хто живе в любові, живе з Богом, і Бог живе у ньому.",
        "17": "Оскільки любов Божа удосконалюється в нас, то ми будемо певні в День Суду, бо в цьому світі ми, як Христос.",
        "18": "Там, де є любов, немає страху, бо досконала любов Божа проганяє страх, пов’язаний з покаранням. І той, хто боїться, не сповнений досконалої любові.",
        "19": "Ми любимо, бо спочатку Бог полюбив нас.",
        "20": "Якщо хтось говорить: «Я люблю Бога», — але ненавидить брата чи сестру свою, той брехун. Бо хто не любить брата чи сестру свою, яких він бачив, то як він може любити Бога, Якого не бачив?",
        "21": "Ми отримали цю заповідь від Христа: хто любить Бога, мусить також любити братів і сестер своїх."
    },
    "5": {
        "1": "Хто вірить, що Ісус — Христос, той народився від Бога. А кожен, хто любить Отця, любить і дітей Його.",
        "2": "Так дізнаємося ми, що любимо дітей Божих: полюбивши Бога і дотримуючись заповідей Його.",
        "3": "Ми виявляємо свою любов до Нього, виконуючи Його заповіді, котрі не такі й важкі для нас.",
        "4": "Бо кожен, хто народився від Бога, перемагає світ.",
        "5": "Так, наша віра перемогла світ. То хто ж переможе світ, як не той, хто вірить, що Ісус — Син Божий?",
        "6": "Ісус Христос — це Той, Хто прийшов до нас із водою і кров’ю. Він прийшов не тільки з водою, а й з кров’ю, і Дух свідчить про те, а Дух — то істина.",
        "7": "Тому є три свідки:",
        "8": "Дух, вода і кров. І всі троє стверджують одне й те саме.",
        "9": "Якщо ми довіряємо свідченням людей, то маємо визнати, що Господнє свідчення — набагато значніше. Бо цінність Божого свідчення в тому, що Він свідчить про Свого власного Сина.",
        "10": "Той, хто вірить в Сина Божого, несе це свідчення у собі самому. А хто не вірить Богу, робить із Нього брехуна, бо не вірить Його свідченню про Сина Свого.",
        "11": "Ось у чому це свідчення полягає: Бог дарував нам вічне життя, і життя це у Сині Його.",
        "12": "Той, хто має Сина, має життя, а хто не має Сина, не має й життя.",
        "13": "Я пишу про це вам, хто вірує в ім’я Сина Божого, щоб знали ви, що маєте життя вічне.",
        "14": "Ми маємо впевненість в Бога, і якщо ми попросимо про щось згідно з волею Його, Він почує нас.",
        "15": "І якщо ми знаємо, що Всевишній чує нас, то хоч би про що ми просили, неодмінно одержимо від Нього.",
        "16": "Якщо хтось бачить, що брат його чинить гріх, але не смертний, мусить молитися за брата, і Бог даруватиме грішному життя. Але це так, якщо той гріх не веде до смерті. Бо є гріхи, які ведуть до смерті, і я не про них кажу, щоб ви молилися.",
        "17": "Всякий неправедний вчинок є гріховним, але існує гріх, який не веде до смерті.",
        "18": "Ми знаємо, що хто став дитям Божим, більше не грішить. Навпаки, Син Божий охороняє його, і лукавий не може завдати йому ніякої шкоди.",
        "19": "Ми знаємо, що належимо Богу, хоча світ — під владою лукавого.",
        "20": "Але знаємо ми, що Син Божий прийшов і дав нам розуміння, щоб ми пізнали Того, Хто є істинний. І ми справді у Тому, Хто істинний, оскільки ми в Його Сині, Ісусі Христі. Він — істинний Бог і вічне життя.",
        "21": "Діти мої! Бережіть себе від лжебогів."
    }
}