{
    "1": {
        "1": "Ось слова Когелета, сина Давида, царя єрусалимського:",
        "2": "«Все марне! — Каже Когелет. — Усе безглузде.",
        "3": "Який з тяжкої праці зиск людині, що все життя трудиться невтомно?",
        "4": "На зміну поколінню прийде інше, лише земля лишається тією ж вічно.",
        "5": "То сходить, то заходить сонце, спішить туди, де сходити йому.",
        "6": "На південь мчить і повертається на північ вітер, тоді вертає знов, і знов своїм шляхом полетить і вернеться назад.",
        "7": "Вливаються у море всі потоки, та не заповнюється море вщерть. Вода вертається до витоків своїх.",
        "8": "Усі слова набриднути можуть, не здатен висловити думку чоловік. Побаченим не нагодуєш око, почутим слух не напоїш.",
        "9": "Те, що було, те знову буде. Що скоєне, здійсниться знову. Під сонцем не нове ніщо.",
        "10": "Якщо й існує щось, про що ти скажеш: „Поглянь, та це ж нове!” — будь певен, що воно вже існувало, коли про нас іще і гадки не було.",
        "11": "Не буде пам’яті про тих, що вже пішли, немає пам’яті про тих, прийдешніх, не буде пам’яті й про тих, які за ними прийдуть».",
        "12": "Я, Когелет, був царем Ізраїлю, правив у Єрусалимі.",
        "13": "Я себе дослідженню й вивченню мудрості віддав: всього того, що відбувається під небесами. Тяжкий це тягар, який Господь поклав на людину!",
        "14": "Я був свідком усього, що діється під сонцем. Я відкрив для себе, що все — марнота, все, що відбувається — лиш вітер в полі.",
        "15": "Того, що зігнуте, не випрямити, того, чого бракує, не врахувати.",
        "16": "Я собі подумав: «Я став великим, набрався мудрості над усіма своїми попередниками, що правили Єрусалимом. Я серцем ввібрав мудрість і знання».",
        "17": "Тож я розумом осягнув мудрість і знання, безумство й глупоту. Але я знову збагнув, що все це — той же вітер в полі.",
        "18": "Де мудрості багато, там печаль зростає. Чим більше знань, тим дужчий смуток."
    },
    "2": {
        "1": "Сказав я собі: «Нумо спробую спізнати радість, віднайти, що є добро». Але й це марнота.",
        "2": "Щодо сміху, я сказав: «Безумство», — щодо розваг: «Яка з них користь?»",
        "3": "Вином я намагався звеселити тіло, та розум керувався мудрістю, спиняв нерозважливість, доки не побачу, що саме й де шукати, що дало б людині снагу прожити дні її життя під небесами.",
        "4": "Я звершив величні справи. Я звів будівлі й насадив виноградники для себе.",
        "5": "Я виростив сади й розбив парки. Яких тільки дерев не було в тих садах!",
        "6": "Я викопав водойми для себе й брав звідти воду, щоб поливати квітучі дерева.",
        "7": "Я купив рабів і рабинь, і були раби, що народилися в моєму домі. А ще я мав численну худобу: корів та овець — більше, ніж будь у кого, хто жив до мене в Єрусалимі.",
        "8": "Я нагромадив срібло й золото для себе, зібрав скарби царів та земель. Я оточив себе співаками й співачками, спізнав чоловічу насолоду.",
        "9": "Я перевершив усіх, хто жив до мене в Єрусалимі. Справді, мене не зраджувала мудрість.",
        "10": "Не відмовляв собі ні в чому, хоч би на що ні кинув оком. Тішив серце всім, чого бажав. Душа раділа з усього, що я робив. Таку винагороду мав за працю.",
        "11": "Тоді озирнувся на діла рук своїх, на все, заради чого працював. Я зрозумів, що все те було марним, немов шукав я вітра в полі. Нічого не здобудеш путнього під сонцем.",
        "12": "Я знову взявся розмірковувати над мудрістю, над глупотою і безумством. Чого ще може досягти той, хто успадкував престол? Лише того ж, що зробили й попередні правителі.",
        "13": "І я дійшов того, що мудрість переважить глупоту, як має переваги світло над пітьмою.",
        "14": "Для розумного мудрість, як очі, а дурень простує в пітьмі. Та зародилася в мене думка, що однаковий жереб випаде обом: обох спіткає неминуча смерть.",
        "15": "Тож я сказав собі: «На мене теж чатує доля дурня. Навіщо мені бути мудрим, прозорливим?» І я сказав собі, що це теж марнота.",
        "16": "Пам’ять не житиме вічно ні про мудрого, ні про дурня. Прийдешні забудуть про обох. То як же може таке бути, щоб мудрий помер не так само, як і дурень?",
        "17": "От і зненавидів я життя, бо все, що в ньому було, викликало в мене огиду. Адже все марне, як ловити вітер в полі.",
        "18": "Я зненавидів плоди тяжкої праці, заради яких гнув спину. Адже мені доведеться залишити їх тим, хто прийде після мене.",
        "19": "А хто знає, бути йому мудрим, чи дурним? Але ж він матиме владу над усім тим, заради чого я так тяжко трудився на цьому світі, заради чого я набирався мудрості. Це також безглуздо.",
        "20": "І засмутилося моє серце, споглядаючи, скільки я напрацював на цьому світі.",
        "21": "Хоч людина й працює, вкладаючи мудрість, знання та вміння, вона передає все це тому, хто заради цього палець об палець не вдарив. В цьому також вбачаю марноту й велике зло.",
        "22": "Що ж випадає людині за всю ту працю, той піт, пролитий на цьому світі?",
        "23": "Адже все її життя — то біль, а всі її заняття — печаль. Навіть уночі розум людини не відпочиває. І в цьому марнота.",
        "24": "Немає нічого кращого для людини, ніж їсти й пити й шукати в праці задоволення. І це також, як я побачив, іде від руки Господньої.",
        "25": "Бо хто може їсти й хто може веселитися, якщо не я?",
        "26": "Адже тому, хто милий Господу, Він дарує мудрість, знання й радощі, а грішнику Він доручає нагромаджувати й примножувати добро, щоб передати тому, хто Господу милий. Отже, це також марно, як ганятися за вітром у полі."
    },
    "3": {
        "1": "На все свій час, усякій справі в цім житті — своя пора.",
        "2": "Час для народження, і час для смерті, час посадити й час вирвати посаджене з корінням.",
        "3": "Час убивати й час лікувати, час руйнувати й час будувати.",
        "4": "Час плакати і час сміятися, час сумувати й час танцювати.",
        "5": "Час розкидати каміння й час збирати каміння, час обнімати й час уникати обіймів.",
        "6": "Час шукати й час кидати пошуки. Час тримати й час відпускати.",
        "7": "Час розривати одяг й час зшивати. Час мовчати й час говорити.",
        "8": "Час кохати й час ненавидіти. Час для війни і час для миру.",
        "9": "Що користі трудівникові з його праці?",
        "10": "Я бачив усе, що Бог відвів людині робити.",
        "11": "Він робить усе прекрасним у свій час. Він також вклав відчуття вічності в її серце, але людина не в змозі пізнати від початку й до кінця усе створене Богом.",
        "12": "Я зрозумів, що найкраще для людини: втішатися й творити добро в цьому житті.",
        "13": "А ще: якщо людина їсть і п’є, й насолоджується своєю роботою, то це також Божий дарунок.",
        "14": "Я знаю: все, що творить Бог, — навіки. До цього нічого не додаси, як нічого й не віднімеш від цього. Бог зробив так, щоб люди побожно ставилися до Нього.",
        "15": "Що сталося, вже було, і що буде, вже було раніше. Бог шукає тих, хто зазнає переслідувань.",
        "16": "У цьому житті всюди замість справедливості я бачив зло в судах, не зауважив праведності, тільки зло в судах, а замість праведності — підступність.",
        "17": "І я собі сказав: «І доброго, і злого Бог розсудить, для кожної справи, для кожного вчинку настане свій час».",
        "18": "Я про людей сказав собі: «Бог їх випробовує й доводить, що вони — справжні тварини.",
        "19": "Адже доля людини й доля тварини однакові: і ті, й ті помирають. Дух життя однаковий для обох. Немає в людини переваги над твариною, бо все — марнота.",
        "20": "Усім шлях в одне й те саме місце. Усі народжуються з пороху і туди й підуть.",
        "21": "Кому відомо: чи дух людини піднімається до неба, чи дух тварини спускається під землю?»",
        "22": "І я зрозумів, що найкраще для людини — знайти радість у праці, адже в ній доля людська. Бо хто зможе показати людині, що буде після неї?"
    },
    "4": {
        "1": "І знову озирнувся я й побачив, скільки гноблення під сонцем. Я бачив гноблених в сльозах, і нікому втішати їх, бо ті ж гнобителі і владу мають, і не знайшлося, кому втішить неборак.",
        "2": "Я вирішив, що зараз легше тим, хто помер, ніж живим.",
        "3": "Але ще краще, ніж живим і мертвим, вмерлим при породіллі, хто ще не бачив зла, яке існує в світі цім.",
        "4": "І збагнув я, що вся праця і все, що вона дає, суть заздрощі й суперництво між людьми. Це теж марнота, це теж вітер в полі.",
        "5": "Ось люди кажуть: «Складає дурень руки й цим себе вбиває».",
        "6": "Можливо, правда це, але я кажу, що краще вдовольнятися малим, ніж увесь час жадати більшого багатства.",
        "7": "І знов спостерігав я марноту під сонцем.",
        "8": "Жив одинак, не мав ні сина, ані брата. Однак трудився безупинно. Та все ж багатство не втішало зір його. Він запитав себе: «Для кого гну я спину? Чом позбавляю радості себе?» Це теж марнота. Запитання непросте.",
        "9": "Краще жити вдвох, аніж одному, за свої труди тоді відплата краща.",
        "10": "Якщо впаде один, підвестись допоможе другий. Впаде самотній, хто йому прийде на поміч?",
        "11": "Як люди сплять удвох, то тепло їм, а як самотньому зігрітись?",
        "12": "Самотнього неважко подолати, а двоє можуть дати відсіч. Утричі зсукану мотузку важко розірвати.",
        "13": "Бідний, та мудрий і молодий кращий, ніж старий, та дурний володар, який уже не прислухається до застережень.",
        "14": "Навіть якщо молодий вийде з дому в’язнів, щоб стати царем або народився в бідняцькій родині.",
        "15": "Я помітив, що всі люди цього краю були на боці молодого володаря, який мав заступити на престолі старого правителя.",
        "16": "І було всіх тих людей, яких він повів за собою, дуже багато. Але ті, хто прийде пізніше, не буде ним задоволений. Бо це також безглуздо, також вітер у полі."
    },
    "5": {
        "1": "Дивись під ноги, коли піднімаєшся до Оселі Господньої. Краще наблизитися до Нього, щоб вслухатися, ніж приносити пожертви, як ті дурні. Адже не відають вони, що творять зло.",
        "2": "Розплющить рота не спіши, не поспішай сказати раніше Бога. Тож Бог на Небесах, а ти — на землі. Тому хай буде мало слів твоїх.",
        "3": "Коли турбот багато, сни погані сняться. Коли говорить дурень — море слів.",
        "4": "Коли даєш обіцянку Богу, не зволікай з її виконанням. Бо Він не любить дурнів. Виконуй свою обіцянку.",
        "5": "Краще не обіцяти, ніж пообіцяти й не дотримати слова.",
        "6": "Не дозволяй устам призводити тебе до гріха, не говори священику: «Я ненавмисне». Навіщо гнівити Бога своїми словами і знищувати плоди своєї праці?",
        "7": "Адже насправді невгамовні мрії несуть у собі пустопорожні справи і слова. Побійся Бога!",
        "8": "Якщо бачиш, що на твоїй землі збиткуються з бідного й порушують права й справедливість, не дивуйся з цього, бо за кожним можновладцем спостерігає вищий, а за вищим — ще вищий.",
        "9": "У будь-якому разі країна має силу тоді, коли правитель, мов той раб, піклується старанно про її благополуччя.",
        "10": "Хто любить гроші, тому завжди буде мало. Хто любить множити багатство, тому його ніколи не достатньо.",
        "11": "Зростає маєтність — збільшується кількість ротів. Яка ж бо користь для володаря, крім того, що усе те споглядати?",
        "12": "Спокійно спочиває трудівник, пусте чи їсть багато він, чи мало. А багатій повік не стулить, бо стереже своє майно.",
        "13": "Велику тугу бачив я під сонцем: коли добро примножував собі на шкоду чоловік.",
        "14": "Так сталося, що втратив він усе через невдачу, що сина мав, так той лишивсь ні з чим.",
        "15": "Людина з лона материнського виходить гола, такою йде і в потойбічний світ. Нічого з того, що надбав трудяга за життя, в руках не понесе в могилу.",
        "16": "І в цьому теж великий сум: яким з’явився, таким і піде. Який набуток тим, хто трудиться на вітер?",
        "17": "Усе життя у сутінках він їсть, в роздратуванні, гніві, завжди хворий.",
        "18": "Ось що, як я збагнув, є добрим і прекрасним: людині належить їсти й пити, знаходити задоволення в праці, якій віддано всі дні життя під сонцем, даровані Богом, бо така її доля.",
        "19": "Ті ж, кому Бог дає багатство й маєтність, кому дозволяє тішитися ними, мати свою частку й знаходити насолоду в праці, — це Божий дарунок.",
        "20": "Справді, така людина не перейматиметься днями життя свого, бо Господь займає її справами, що тішать її серце."
    },
    "6": {
        "1": "Лихий випадок бачив я під сонцем, це тяжким тягарем лягає на людину.",
        "2": "Бог дає людині багатство, скарби, шану, тож вона має все, чого бажає, але Бог не дає людині насолоджуватися набутим. Замість неї чужинець користується всім. Це безглуздо й сумно.",
        "3": "Скажімо, у батька є сто дітей, і живе він багато років, але не може насолоджуватися щастям, його навіть не поховають як годиться. Як на мене, краще мертвонародженому, ніж йому.",
        "4": "Хоч із безглуздям він приходить і в темряву відходить, і темрява вкриває ім’я його.",
        "5": "Хоча він і не бачив сонця й нічого ще не пізнав, та має більше спокою, ніж згаданий чоловік.",
        "6": "Живи хоч дві тисячі років, але якщо не пізнаєш щастя, то хіба не всі ми йдемо в одне й те саме місце?",
        "7": "Людина трудиться весь час, щоб досхочу поїсти, та голод свій ніколи не вгамує.",
        "8": "Які ж бо переваги має мудрий над дурним? І що отримує бідняк, який уміє жити?",
        "9": "Все ж ліпше та синиця у руці, ніж недосяжний журавель у небі. Все це марнота, як ловити вітер в полі.",
        "10": "Все суще вже дістало ймення, і вже відомо, що таке людина. Не позмагаєшся із тим, хто дужчий.",
        "11": "Адже що більше слів, то марнотніше. Яка із цього користь людям?",
        "12": "Хто знає, що людині краще в цьому короткому безглуздому житті, через яке вона проходить, ніби тінь? Хто скаже їй, що буде після неї в цьому світі?"
    },
    "7": {
        "1": "Краще добре ім’я, ніж парфуми тонкі, день смерті принадніший, ніж народження мить.",
        "2": "Краще піти на поминки, ніж у дім гультіпаки, бо смерть на кожного чатує. Живим про це потрібно пам’ятати.",
        "3": "Гнівитись краще, ніж сміятись, бо серце може вдовольнитись, хоч лице сумує.",
        "4": "Мудрець і подумки про смерть не забуває, а дурень прагне лиш веселощів, розваг.",
        "5": "Прислухатися краще до докорів мудреця, аніж вслухатися в медові співи дурня.",
        "6": "Бо дурносміх нагадує чортополоху тріск, що швидко згоряє, навіть не зігрів казанка. І в цьому теж марнота.",
        "7": "Дорогі підношення можуть й мудреця пошити в дурні, хабар і чесне серце спокусити може.",
        "8": "Кінець у справі кращий, ніж початок, терплячість вдачі краща, аніж пиха.",
        "9": "Не поспішай роздратуватись, бо гнів живе у серці дурня.",
        "10": "Не говори: «Як сталося таке, що все минуле краще сьогодення?» Бо не від мудрості такі питання ставлять.",
        "11": "Бо мудрість — добра, то коштовний спадок, корисний всім, хто сонце бачить.",
        "12": "Адже надійно мудрість захищає, як і срібло. І перевага знань у тім, що мудрість зберігає життя тому, хто володіє нею.",
        "13": "Поглянь на труд Господній: хто здатен випрямити те, що Він зігнув?",
        "14": "У гарну днину утішайся, будь щасливим, а в нещасливий день замислися над тим, що їх обидвох Бог створив, аби людина у Нього не знайшла помилки.",
        "15": "В безглуздому житті я усього зазнав: і те, що праведник загине, попри свою цноту, і що злочинець довго житиме, хоч сіє зло.",
        "16": "Не будьте надто праведні і мудрі — навіщо знищувати себе?",
        "17": "Не будьте занадто лихі й дурні не будьте також — навіщо вмирати передчасно?",
        "18": "Краще вхопитися за одне, але й іншого не випускати з рук. Хто Господа шанує, матиме і те, і інше в своєму житті.",
        "19": "Мудрість робить дужчим мудреця, аніж десяток управителів міських.",
        "20": "Бо праведного жодного немає на землі, хто б не грішив ніколи.",
        "21": "Не слухайте всього, що мовлять люди, тож не почуєте, як проклинають вас раби.",
        "22": "Тому що достеменно вам відомо, що проклинали інших й ви не раз.",
        "23": "Усі поради мудрістю я перевірив. Собі пообіцяв я: «Буду мудрим!» Але ж далеко як мені до мудреця!",
        "24": "Усе, що є, — глибоке й непізнанне. Кому дано збагнути таємниці ті?",
        "25": "Націлив розум я на пізнання, на пошук мудрості, чому на світі так ведеться: причину й наслідки шукав. Прагнув дізнатися, чому безглузде зло, чому дурний прирівняний до божевільного.",
        "26": "І зрозумів я, що підступна жінка, в якої серце — лиш пастка й тенета, в якої руки — тільки пута, гіркіша від смерті. Той, хто шукає шлях до Бога, омине її, а хто грішить, потрапить у її сильце.",
        "27": "«Погляньте, до чого я дійшов, — говорить Когелет. — Я все разом зіставив і обміркував, щоб знайти відповідь.",
        "28": "Все ще шукаю і не знайшов ще відповіді, але я знаю, що на тисячу людей знайшовся один добропорядний чоловік, а жінки — жодної.",
        "29": "Ось що єдине я відкрив для себе: Бог праведністю людей наділив, однак вони знайшли багато лихого»."
    },
    "8": {
        "1": "Кого із мудрим чоловіком можна порівняти? Хто ладен пояснити все, що є у світі, як не мудрець? Мудрість просвітлює обличчя, пом’якшує гнівне лице.",
        "2": "Кажу тобі: «Наказ царя виконуй, тому що перед Богом ти поклявся.",
        "3": "Не слід перед царем у страху жити, не слід підтримувати хибні справи. Та пам’ятай: накаже цар таке, що йому миле.",
        "4": "Адже могутнє царське слово, хто може йти наперекір йому і дорікнути: „Що ти робиш?”»",
        "5": "Той, хто виконує його накази, не зазнає лиха, а мудре серце вкаже, що й коли зробити.",
        "6": "Адже на все — належні час і вчинок, хоча турботи на людині — то тягар тяжкий.",
        "7": "Що станеться в майбутньому, ніхто не знає, отже, хто може чоловіку підказати, що його чекає?",
        "8": "Ніхто над подихом не має справи, ніхто не втримає його; нікому не дано над смертю верх узяти, ніхто не має відпочинку серед битви, підступного не порятує зло.",
        "9": "Я все це бачив, міркував над усім, що коїться в світі, коли людина має владу над іншою людиною, щоб гнобити її.",
        "10": "І тоді ж я бачив, як ховали зловмисників, тих, хто приходив до святого місця й повертався звідти. І люди забували, що ті скоїли. Це також марнота.",
        "11": "Коли вирок за злочин не виконується швидко, тоді серця людей киплять злом.",
        "12": "Хоч грішники сотні разів чинять злочини і однак довго живуть, я знаю, що богобоязним буде краще через те, що вони шанують Його.",
        "13": "Для злочинців не буде нічого доброго з того, що вони не бояться Господа, бо дні життя їхнього не видовжаться, як тіні.",
        "14": "На світі точиться щось безглузде: з праведниками поводяться, як зі злочинцями, а неправедні дістають те, що мало б належати праведним. Я сказав: «У цьому також немає суті. Це марнота».",
        "15": "Тож я й прославляю веселощі, бо нічого немає кращого для людини під сонцем, аніж їсти, пити й веселитися. І це йтиме з нею через щоденну працю її життя, яку Бог доручив їй виконувати під сонцем.",
        "16": "Коли я спрямував розум до пізнання мудрості, почав придивлятися до того, що діється на землі, то побачив, що людина ні вдень, ні вночі не має сну.",
        "17": "Я поглянув на всю роботу Бога: ніхто не може знати, що відбувається під сонцем. Хоч би як намагалася людина зрозуміти Господні вчинки, вона не зможе зрозуміти їх. І навіть якщо мудрець стверджує, що знає Божі замисли, він цього не може знати."
    },
    "9": {
        "1": "Я справді всім цим переймався й дійшов висновку, що в руках Господніх доля праведників і мудреців: не відають вони, що спіткає їх у майбутньому — любов, чи ненависть людей.",
        "2": "Але кожен проходить через одне й те саме: всіх прибирає смерть к рукам. Однакова доля чекає на праведного й грішника, доброго й лихого, чистого й нечистого, хто приносить пожертви і хто їх не приносить.",
        "3": "В усьому, що діється під сонцем, є зло: однаковий жереб випадає всім, в людських серцях нуртує зло, безумство, доки вони живуть. І все це зло веде усіх у царство мертвих.",
        "4": "І справді кожен живий сподівається, що «живий собака кращий від мертвого лева».",
        "5": "Живі знають, що помруть, а мертві вже нічого не знають! І не існує вже для них ніякої винагороди, бо про них забули.",
        "6": "Їхні любов, ненависть, заздрість уже загинули, і вже ніколи їм не розділити долю живих ні в чому, що діється під сонцем.",
        "7": "Тож іди і з радістю їж хліб, з насолодою запивай його вином, адже Бог уже схвалив твій шлях.",
        "8": "Нехай завжди твоє вбрання буде білим, нехай завжди твоя голова буде змащена.",
        "9": "Насолоджуйся життям з дружиною, яку кохатимеш протягом усього недовгого життя, що дано тобі під сонцем. Бо це твоя доля і твій труд, яким займаєшся на цьому світі.",
        "10": "Роби якнайкраще кожну справу, яку знаходять твої руки, бо в Шеолі, куди ти зійдеш, немає ні справ, ні думок, ні знання, ні мудрості.",
        "11": "А ще я бачив під сонцем, що гонитва — не для найспритнішого, бій — не для найдужчого, хліб — не для мудрого, багатство — не для розумного, визнання — не для освіченого, бо на всіх чигає призначений час або несподіване лихо.",
        "12": "Більше того, ніхто навіть не знає, скільки часу йому відведено. Немов рибина, що заплуталася в смертних тенетах, мов пташка, що забилася в сильці, так і люди ловляться в біді, що несподівано падає на них.",
        "13": "І це спостерігав я під сонцем: приклад мудрості, яку визнав я великою.",
        "14": "Було якось містечко, в якому мешкало небагато людей. Прийшов могутній цар, оточив його, влаштував потужну облогу.",
        "15": "І знайшовся в містечку бідний мудрець, який своєю далекоглядністю врятував місто. Але ніхто цього бідака вже не пам’ятає.",
        "16": "Тож я сказав: «Мудрість ліпша, ніж сила». Але мудрість бідного зневажають, до його слів не прислухаються.",
        "17": "Прислухайся до тихої поради мудрого. Це ліпше, ніж до вигуків правителів у натовпі тупоголових.",
        "18": "Премудрість краща, аніж меч і спис, та невіглас може знищити чимало доброго."
    },
    "10": {
        "1": "Найкращі пахощі споганить можуть дохлі мухи, дрібна дурничка переважить честь і мудрість.",
        "2": "Де мудрий поверне праворуч, там дурень поверне ліворуч.",
        "3": "Коли шляхом своїм іде невіглас, цього не усвідомлює ніскільки, і кожен розуміє, що дурень він.",
        "4": "Якщо на вас розгнівається можновладець, не здавайтесь через невдачі. Будь старанним й терпеливим, тоді можна виправити самі великі помилки.",
        "5": "Таке ще зло я спостеріг під сонцем, таку помилку робить можновладець:",
        "6": "дурний найвищі обіймає посади, великі та багаті — другорядні.",
        "7": "Рабів на конях верхи бачив я і повелителів, що пішки плентались, немов раби.",
        "8": "Хто риє яму, може в неї впасти, того, хто мур руйнує, може вжалити гадюка.",
        "9": "Каменярі поранитись камінням можуть, дереворуби постраждати від нього можуть.",
        "10": "Коли тупа сокира, більше праці; сокира гостра — менше працювати. Отак і мудрість — помічник талану.",
        "11": "Якщо гадюка укусила вже до замовляння, то замовляти марно вже її.",
        "12": "З уст мудреця слова несуть йому лиш благо, а дурня рот його ж і знищить.",
        "13": "З дурниці починає він розмову, останнє слово — то зовсім нісенітниця.",
        "14": "Адже невпинно дурень пащекує, чим це закінчиться; ніхто не передбачить, ніхто не скаже, що по тому буде.",
        "15": "Усе, що дурень робить, лиш виснажує його, адже він задурний знайти додому шлях.",
        "16": "Біда тобі, о земле, цар твій юний, і можновладці зранку шлунок набивають.",
        "17": "Благословенна, земле, ти, бо твій цар шляхетний, а управителі їдять в належний час, щоб сил набратися, а не сп’яніти.",
        "18": "То через лінощі провалюється дах, через недбалість хата протікає.",
        "19": "Для задоволення готують собі їсти, для радощів в житті вино вживають, а гроші відповідь дадуть на все.",
        "20": "І подумки не проклинай царя, і в ліжку не кляни багатія, бо навіть пташка в небі перехопить твоє слово, на крилах донесе, що ти сказав."
    },
    "11": {
        "1": "Якщо добро ти сіятимеш на життєвому шляху, воно неодмінно тобі добром повернеться.",
        "2": "Вкладай гроші у кілька різноманітних справ, бо де знання, що не обсяде край твій лихо.",
        "3": "Не має сумніву у деяких речах: як обважніють хмари, дощ рясний напоїть землю. Дарма, на північ чи на південь дерево впаде, там і залишиться лежати.",
        "4": "Але деяких речей не можна знати, треба лиш на Господа покладатися у них: хто дивиться на вітер, сіяти не буде, хто дивиться на хмари, не збере врожаю.",
        "5": "Як невідомі нам шляхи вітрів або як виростає дитя у материнськім лоні, так не збагнеш і труд Господній, Творця всього на світі цім.",
        "6": "Уранці засівай свій лан, увечері також не дай рукам спочинку, адже не знаєш, що піде на користь: чи те чи інше, а може, все тобі успіх принесе.",
        "7": "Яке прекрасне світло дня і як чудово жити в сонячному світі!",
        "8": "Радіти мусиш кожній днині, якщо й живеш багато літ. Та завжди пам’ятай про чорні дні, бо їх багато літ, та пам’ятай про смерть, бо смерті вічність довша, аніж твоє життя.",
        "9": "Тож веселися, молодь, поки юна, хай серце пломеніє щастям, коли ще молоде. Роби усе, що серце забажає, іди, куди тебе твій погляд поведе. Та пам’ятай, що Бог судити буде за все, що ти зробив.",
        "10": "Отруту гніву з серця викинь, печаль із тіла прожени, бо юність і чорнявий чуб — не вічні."
    },
    "12": {
        "1": "У юні дні не забувай Творця до того, як біда покличе, до того, як прийдуть роки, коли вже скажеш: «Я не маю втіхи! »",
        "2": "Пам’ятай свого Творця, поки молодий, до того ще, як сонце й світло потьмяніють і почорніють зорі й місяць, і за грозою набігатиме гроза.",
        "3": "Не забувай Його до того, коли рукам твоїм не стане сили, коли підкосяться коліна у мужчин, повипадають зуби, і жувати буде нічим, не бачитимуть очі ясно.",
        "4": "Тоді і звуки з вулиці, немов крізь ставні, і навіть гуркіт жорен нечутним стане; пісень дівочих не почуєш, але пташиний спів тебе, безсонного, розбудить.",
        "5": "У той час ти боятимешся висоти й розбою на дорогах, коли волосся стане білим, як мигдаль, покритий цвітом, коли ходитимеш з трудом, як розжиріла сарана, коли бажань уже не буде, коли в оселю вічну люди йдуть і їх жалобниці в останню путь проводять.",
        "6": "Поки ще цілий срібний ланцюжок і келих золотий не похилився, і глек біля струмка не тріснув, й коловорот з колодязя не впав.",
        "7": "Повернеться у землю порох, звідки вийшов, а дух життєвий вернеться до Бога, звідки вийшов.",
        "8": "«Все — вітер в полі, — каже Когелет, — усе марнота!»",
        "9": "Когелет був не лише мудрецем, але й сам далі навчав людей, давав їм знання. Він почув, перевірив і виправив чимало мудрих висловів.",
        "10": "Когелет намагався знайти втішні слова, написати дохідливі й правдиві рядки.",
        "11": "Слова мудреця, мов дубець для бика. Його переконливі слова, мов кілки, що вп’ялися в землю. Вони прийшли від одного пастуха.",
        "12": "А всього, що поза цим, сину мій, стережися! Книги пишуть безкінечно, а довге навчання віднімає багато сил.",
        "13": "Такий кінець усьому почутому: бійся Бога й тримайся Його заповідей — такий цілковитий обов’язок людини.",
        "14": "Адже Бог розсудить будь-яку справу, в тому числі й кожну приховану річ, хай добру чи лиху."
    }
}