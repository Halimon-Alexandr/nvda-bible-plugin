{
    "1": {
        "1": "Яким же самотнім виглядає колись багатолюдне місто! Воно стало, немовби вдовою… Видатна серед народів столиця, – володарка над іншими країнами, – сама стала платником данини.",
        "2": "Ночами вона гірко плаче, і її сльози течуть по щоках. Ніхто з усіх колишніх коханців тепер її не потішає. Усі її друзі зреклися її, – навіть стали ворогами.",
        "3": "Поневолена Юдея страждає від утисків і тяжкої праці. Живе серед язичників і не знаходить спокою! У важкий для неї час її наздогнали переслідувачі.",
        "4": "Дороги на Сіон сумні й вкриті жалобою, позаяк немає тих, котрі поспішали б на свято. Усі його брами спустошені, – його священики зітхають, тужать його дівчата та й самому йому гірко.",
        "5": "Його вороги взяли над ним гору, – пощастило його противникам. Адже Господь завдав йому смутку через його численні гріхи. Гнані своїми загарбниками, його діти пішли в неволю.",
        "6": "Втратила дочка Сіону всю свою славу. Її вельможі стали, як ті олені, що не знаходять пасовиська, – знесилені, вони втікають від своїх переслідувачів.",
        "7": "У часи своїх поневірянь і страждань Єрусалим згадує всі свої блага й скарби, що були в нього в давні часи… Коли ж його мешканці попали в руки гнобителя, ніхто не прийшов йому на допомогу, а його вороги дивились і глузували над його руїнами.",
        "8": "Тяжко згрішив Єрусалим і через те став огидним. Всі, котрі його величали, тепер ним гидують, дивлячись на його голизну. Та й сам він зітхає, відвертаючи від сорому своє обличчя.",
        "9": "Заплямований поділ спідниці Сіонської дочки, – адже вона не думала про наслідки, які можуть бути в кінці. Як же низько вона впала, і немає кому її потішити! Господи, подивись на мої злигодні, тому що вороги торжествують.",
        "10": "Ворог простягнув свою руку на всі її скарби. Адже вона бачила, як язичники входили в її Святиню, – ті, про яких Ти наказав, що вони не повинні ввійти у Твою громаду.",
        "11": "Усі його ( Єрусалима ) люди стогнуть у пошуках хліба, – всі свої коштовності віддають за їжу, аби лише зберегти життя. Господи, зглянься, – подивися, який я принижений!",
        "12": "Ну-бо, ви всі, що проходите дорогою, оберніться і подивіться, – чи є ще десь біль такий, як страждання, що завдані мені, якими вразив Господь мене в день Свого палкого гніву?",
        "13": "З висоти Він зіслав у мої кості вогонь, і він ( вогонь ) проник у них. Він розтягнув під моїми ногами сітку й повернув мене назад, – Він спустошив мене, і я щодня страждаю.",
        "14": "Ярмо моїх гріхів міцно зтягнуте Його рукою, – вони ( гріхи) сплетені й тяжіють на моїй шиї. Він попустив, аби зламалась моя сила, – віддав мене мій Господь у руки ворогів, так що я не можу піднятися.",
        "15": "Господь позбавив мене всіх моїх хоробрих воїнів. Скликав проти мене натовп, щоб знищити моїх юних захисників. Наче в чавильні, Господь наступив на дівицю, – Юдейську дочку.",
        "16": "Тому й плачуть мої очі, – з моїх очей постійно течуть сльози, позаяк покинув мене Той, Котрий міг би мене потішити, й Хто міг би вдихнути у мене життя. Мої діти знищені, оскільки ворог сильніший від мене…",
        "17": "Простягає свої руки дочка Сіону, але нікому її потішити. Господь покликав проти Якова довколишні народи, аби вони стали його ворогами. Через них Єрусалим став ритуально нечистим.",
        "18": "Справедливий Господь, – голосить дочка Сіону, – адже я була неслухняною Його слову. Послухайте ж, усі народи, й подивіться на мої муки. Моїх дівчат і моїх хлопців попровадили в неволю.",
        "19": "Я кликала моїх коханців, але вони мене зрадили. Мої священики та мої старійшини вмирають у місті, оскільки шукають і не знаходять собі їжі, аби врятувати своє життя.",
        "20": "Подивися ж, Господи, як я страждаю! У мене всередині все горить, і моє серце немовби перевертається від того, що я так довго чинила опір… Ззовні меч забирає моїх дітей, а вдома – смерть.",
        "21": "Всі чують, як я стогну, але нікому мене потішити. Усі мої вороги, які чують про мої нещастя, тішаться, що Ти так учинив. Ти спровадив час, про який провістив, – тож нехай станеться і з ними те, що зі мною!",
        "22": "Нехай усі їхні злочини постануть перед Тобою. Тож учини з ними так, як Ти вчинив зі мною за всі мої беззаконня, адже я стогну безперестанку, і моє серце не перестає боліти."
    },
    "2": {
        "1": "О, яким же мороком у Своєму гніві Господь вкрив дочку Сіону! Він з небес на землю скинув розкіш Ізраїлю, і навіть не згадав у день Свого гніву підніжок Свого престолу.",
        "2": "Господь нещадно знищив всі поселення Якова, – у Своєму обуренні Він зруйнував фортеці Юдиної дочки, – скинув на землю, зганьбивши, все царство і його можновладців.",
        "3": "У запалі Свого гніву знищив усю потугу Ізраїлю, – відвернув перед ворогом Свою правицю захисту, запаливши проти Якова, ніби полум’я вогню, що все навколо пожирає.",
        "4": "Він натягнув тятиву Свого лука, наче ворог, – зміцнив Свою правицю, немов противник, і знищив усе, що тішило мої очі. Його гнів спалахнув, як вогонь, і знищив намети дочки Сіону.",
        "5": "Господь уподібнився до ворога, що погубив Ізраїль, – зруйнував його фортеці, знищив його палаци, примноживши в дочки Юди голосіння та смуток.",
        "6": "Він розібрав Свою огорожу, – як навколо саду, спустошив Намет Своїх зборів, – Господь допустив, аби в Сіоні забули про свята й суботи. В запалі Свого гніву відкинув і царя, і священика.",
        "7": "Господь уневажнив Свого жертовника, зрікся Свого Святилища, передавши у руки ворогів мури його фортець. Було чути вигуки ворогів у Господньому Храмі, як у святкові дні.",
        "8": "Господь вирішив знищити стіни дочки Сіону. Він простягнув мірний шнур, не стримавши Своєї руки від руйнування, – вкрив жалобою башти і стіни, – вони разом хиляться до остаточного зруйнування.",
        "9": "Западаються в землю єрусалимські брами, – Він знищив і поламав їхні засуви. Його цар та можновладці нині серед чужих народів. Ніхто не навчає законів, а його пророки не отримують видінь від Господа.",
        "10": "Мовчки сидять на землі люди похилого віку Сіонської дочки. Посипавши порохом свої голови, вони одягнулись у веретища. А єрусалимські дівчата, схиливши низько свої голови, дивляться додолу.",
        "11": "Сліпнуть від сліз мої очі, перевертається все моє нутро, – серце розривається від болю, коли бачу, як гинуть дочки мого народу, і знемагають на міських майданах діти й навіть немовлята.",
        "12": "Своїх матерів вони зі сльозами просять: Дай їсти, дай пити! Знесилені, вони, наче поранені, вмирають на грудях своїх матерів на всіх майданах міста…",
        "13": "Що тобі сказати, або до чого тебе уподібнити, єрусалимська дочко? До чого тебе прирівняти, аби можна було тебе потішити, дівчино, – дочко Сіону? Адже твоє нещастя стало таким великим, як море! Хто в змозі тебе оздоровити?",
        "14": "Твої пророки провіщали тобі марноту й фальш, – вони не відкривали твого беззаконня, аби таким чином відвернути від тебе неволю. Їхні провіщення – порожнеча, що спричинила твоє вигнання.",
        "15": "Від здивування сплескують над тобою руками всі перехожі дорогою, – посвистують і хитають головами щодо дочки Єрусалима: Хіба це може бути те місто, про яке говорили: Вінець краси, радість усієї землі?!",
        "16": "Всі твої вороги відкривають проти тебе в знущанні свої роти, посвистують і скрегочуть зубами, говорячи: Нарешті ми його проковтнули, – настав день, якого ми так очікували! Ми таки дочекалися й самі побачили!",
        "17": "Господь здійснив те, що задумав, – Він виконав Своє провіщення, яким застерігав від давніх-давен, – нещадно знищив, дозволивши ворогові зловтішатись над тобою. Він зміцнив силою твоїх гнобителів.",
        "18": "Тож від усього серця волайте до Господа, мури Сіонської дочки, заливайтесь сльозами вдень і вночі! Не дозволяйте собі відпочинку, і нехай не висихають ваші очі.",
        "19": "Вставай, голоси вночі на початку кожної сторожі, – нехай до вмлівання твого серця ллються твої сльози перед Господом, – здіймай до Нього свої руки й молись про долю своїх дітей, знесилених голодом й вмираючих на розі кожної вулиці.",
        "20": "Зглянься, Господи, й подивися, на кого Ти спровадив таке горе! Невже жінки мають їсти плід свого лона, – вигодованих ними немовлят? Невже мають бути вбитими в Господній Святині священики й пророки?",
        "21": "Адже лежать мертвими на вулицях діти й люди похилого віку. Мої дівчата і мої юнаки полягли від меча, – Ти знищив їх у день Твого гніву, нещадно караючи усіх підряд…",
        "22": "Ти скликав, як на день свята, всі мої довколишні жахи. Тому в день Господнього гніву не залишилось нікого, хто міг би врятуватись, або втекти; всіх, кого я випестила й зростила, – бідкається Сіонська дочка, – усіх мій ворог вигубив."
    },
    "3": {
        "1": "Я – та людина, яка зазнала горя від жезла Його гніву.",
        "2": "Він мене провадив і завів у темряву, а не до світла.",
        "3": "Лише на мене Він щодня підіймає Свою руку.",
        "4": "Він виснажив моє тіло й мою шкіру, – Він поламав мої кості.",
        "5": "Він нагромадив навколо мене гори гіркоти страждань, –",
        "6": "вкинув мене в темряву, як давно померлого.",
        "7": "Він огородив мене стіною, щоб я не вийшов, – закував у тяжкі кайдани.",
        "8": "І хоч я кричатиму й голосно благатиму, – Він відгородився від моєї молитви.",
        "9": "Він перекрив мої дороги тесаним камінням, викривив мої стежки.",
        "10": "Він щодо мене, – як чатуючий ведмідь, як лев у засідці.",
        "11": "Він поплутав мої дороги, пошарпав мене, перетворивши мене в ніщо.",
        "12": "Він натягнув тятиву Свого лука й поставив мене мішенню для стріл.",
        "13": "Він пробив моє серце стрілами зі Свого сагайдака.",
        "14": "Я став посміховиськом для всього мого народу, – повсякденною глумливою піснею про мене.",
        "15": "Він нагодував мене гіркотою, напоїв мене полином.",
        "16": "Він стер мої зуби гравієм, нагодував мене порохом.",
        "17": "Я втратив душевний спокій і забув про добробут.",
        "18": "Тому я сказав про себе: Пропала моя життєва сила й щезла моя надія на Господа.",
        "19": "Згадай же, Господи, про моє лихо та мої нещастя, – про той полин і гіркоту.",
        "20": "Постійні думки про це шматують у мені мою душу.",
        "21": "Але я нагадую своєму серцю минуле, і від того оживає в мені надія.",
        "22": "З Господньої милості ми все ж не загинули, тому що Його милосердя не вичерпується.",
        "23": "Щоранку оновлюється Твоя велика вірність, Господи!",
        "24": "Господь – мій уділ ( доля ), – говорить моя душа, – тому й далі я буду на Нього надіятись.",
        "25": "Господь прихильний до тих, котрі на Нього покладаються, – до кожної душі, яка Його шукає.",
        "26": "Щастить тому, хто спокійно очікує Господнього спасіння.",
        "27": "Щаслива людина, якщо вона змалку звикла нести ярмо життєвих проблем.",
        "28": "Вона сидітиме на самоті й мовчатиме, розуміючи, що це Він ( Господь ) поклав ярмо на неї.",
        "29": "Вона схиляє свої уста ( лице ) до пороху землі з думкою: Можливо, ще є надія!",
        "30": "Нехай не боїться підставити щоку тому, хто її ( людину ) б’є, насичуючись ( приймаючи як належне ) ганьбою,",
        "31": "й пам’ятаючи, що Господь не навіки відкидає людину.",
        "32": "Бо, хоч Він засмучує, – проте, за Своєю неосяжною добротою, знову змилосердиться.",
        "33": "Адже Він карає, засмучуючи людських дітей, не за бажанням Свого серця.",
        "34": "Але, коли топчуть ногами всіх полонених землі,",
        "35": "коли порушуються права людини перед очима Всевишнього,",
        "36": "коли людина скривджена несправедливістю в суді, – хіба Господь усього цього не бачить?",
        "37": "Хто може сказати, – і те станеться, якщо Господь не накаже, щоб так і справді було?",
        "38": "Хіба не за наказом Всевишнього трапляється добре й погане?",
        "39": "Чому нарікає кожна жива людина? Нехай би вона нарікала на власні гріхи.",
        "40": "Тож випробуймо та дослідімо свої дороги життя, і навернімось до Господа!",
        "41": "Здіймаючи наші серця і руки до Небесного Бога, скажімо:",
        "42": "Ми відпали, ми збунтувались, – і Ти нас не простив.",
        "43": "Огорнутий гнівом, Ти нас переслідував і безпощадно нищив.",
        "44": "Ти закрив Себе хмарою, щоб не дійшла до Тебе наша молитва.",
        "45": "Непотребом і сміттям Ти нас зробив поміж народами.",
        "46": "Всі наші вороги відкрили проти нас свої роти.",
        "47": "Нашою долею стали страх і яма, спустошення й руїни…",
        "48": "Потоки сліз заливають мої очі через знищення дочки мого народу.",
        "49": "Безперестанку течуть з моїх очей сльози, і я не знаходжу полегшення,",
        "50": "аж поки не зглянеться з небес Господь і не зверне на мене увагу…",
        "51": "Те, що я бачу, завдає моїй душі нестерпного болю – через долю всіх дочок мого міста.",
        "52": "Мої вороги без причини заповзято полювали за мною, ловили, як пташку;",
        "53": "живцем кинули мене в яму й закидали мене камінням, –",
        "54": "вода сягала моєї голови, і я подумав: Мені кінець!",
        "55": "Господи, з тієї глибокої ями я кликав Тебе за Твоїм Ім’ям.",
        "56": "Ти почув мій голос, – тож і надалі не закривай Свого вуха перед моїми зойками і моїм воланням!",
        "57": "На щастя, Ти наблизився до мене в той час, коли я кликав до Тебе, і сказав: Не бійся!",
        "58": "Ти, Господи, вступився за мене у моїй справі й викупив моє життя!",
        "59": "Ти, Господи, бачиш мою кривду, – розсуди мою справу за справедливістю.",
        "60": "Ти також бачив усю їхню мстивість, – усі задуми моїх ворогів щодо мене.",
        "61": "Ти, Господи, чуєш їхнє знущання, – всі їхні підступні плани відносно мене, –",
        "62": "щоденні розмови, спрямовані проти мене, та їхні лайливі слова.",
        "63": "Подивись, адже сідають вони, чи встають, я – їхня глумлива пісня.",
        "64": "Відплати їм, Господи, за їхніми вчинками!",
        "65": "Пошли їм затьмарення сердець і нехай впаде на них Твоє прокляття!",
        "66": "Ти, Господи, переслідуватимеш їх у гніві, поки не вигубиш із-під небес!"
    },
    "4": {
        "1": "Як потьмяніло золото! Змінилось золото найкраще! Коштовне святе каміння розкидане на всіх роздоріжжях вулиць!",
        "2": "Шляхетні сини Сіону, яких можна прирівняти до щирого золота, – тепер їх оцінюють як глиняний посуд, – діло рук гончаря.",
        "3": "Навіть шакали підставляють груди, коли годують своїх малят. Дочка ж мого народу стала жорстокою, наче страусиха в пустелі.",
        "4": "У немовляти від спраги язик прилипає до його піднебіння, – діти просять хліба, але нікому його їм дати.",
        "5": "Ті, що споживали вишукані страви, гинуть від голоду на вулицях міст, – ті, що одягались у кармазин, тепер риються в смітниках!",
        "6": "Провина дочки мого народу виявилась більшою, ніж гріх Содома, який був знищений в одну мить, – і то без втручання людських рук.",
        "7": "Його ( народу ) можновладці на вигляд були чистіші від снігу й біліші за молоко, – їхні тіла були рум’яніші від коралів, а їхній вигляд сяяв, наче сапфіри.",
        "8": "Тепер же їхній вигляд чорніший за сажу, – їх не впізнають на вулиці. – здається, що їхня шкіра прилипла до їхніх кісток, висохла, стала схожою на дерево.",
        "9": "Ті, що гинуть від меча, щасливіші від тих, що вмирають з голоду. Адже голодні відходять у муках, поволі, вражені голодом через відсутність плодів на полі.",
        "10": "Жалісливі від природи, жінки своїми руками варили власних дітей, аби вижити в час загибелі дочки мого народу.",
        "11": "Сповнений великого обурення, Господь вилив Свій палкий гнів, запаливши ним вогонь на Сіоні, який знищив його до підвалин.",
        "12": "Не вірили царі землі, – як і всі мешканці світу, – що ворог і гнобитель зможе ввійти в єрусалимські ворота.",
        "13": "Але все це сталось через гріхи його фальшивих пророків, – через провини його лукавих священиків, котрі проливали в ньому ( Єрусалимі ) кров праведників.",
        "14": "Вони, наче сліпі, тепер блукають вулицями, – заплямовані кров’ю так, що неможливо доторкнутися до їхнього одягу.",
        "15": "Геть з дороги! Йде нечистий! – кричать їм услід. – Геть, втікайте, не доторкайтесь! Вони ховаються, блукають поміж народами, але й там їм кажуть: Не смійте в нас поселятись!",
        "16": "Сам Господь розпорошив їх, не бажаючи надалі на них дивитись, оскільки вони не поважали щирих священиків, не мали милосердя до людей похилого віку.",
        "17": "Ми прогледіли свої очі, надаремно очікуючи на допомогу. Зі сторожової башти ми хотіли побачити народ, який так і не міг нас врятувати.",
        "18": "Вороги підстерігали нас на кожному кроці, так що ми не могли вже ходити по наших майданах. Отже, наблизився наш кінець, сповнились наші дні! Нас чекає загибель!‥",
        "19": "Наші вороги швидші за орлів у небесах. Вони нас переслідували скрізь, – ганялися за нами по горах, влаштовували засідки в пустелі.",
        "20": "Господній помазаник, наш цар, який нас надихав, схоплений та вкинутий у ворожу яму, тоді як ми мріяли і говорили: У його тіні будемо жити серед інших народів спокійно.",
        "21": "Радій і веселися, дочко Едому, що нині проживаєш у краю Уц, але знай, що й тебе не мине ця чаша, – ти сп’янієш і оголишся.",
        "22": "А твоє покарання за вчинене тобою беззаконня, дочко Сіону, скінчиться. Ти вже ніколи не будеш приречена на неволю! Твої ж провини, дочко Едому, – всі твої гріхи Господь відкриє і покарає."
    },
    "5": {
        "1": "Господи, згадай, яка доля нас спіткала, – зглянься і подивися на наше приниження.",
        "2": "Наша спадщина дісталась загарбникам, – доми наші – чужинцям!",
        "3": "Ми стали сиротами, без батька, а наші матері – вдовами.",
        "4": "Свою воду ми п’ємо за срібло, власне дерево на дрова купуємо за гроші.",
        "5": "З ярмом на шиї, нас ще й жорстоко поганяють. Ми вмліваємо від утоми, але нам не дозволяють відпочити.",
        "6": "Ми простягали руки про допомогу до Єгипту, благали Ассирію про хліб.",
        "7": "За гріхи наших батьків, яких вже немає, ми терпимо покарання за їхнє беззаконня.",
        "8": "Наші колишні раби тепер володіють нами, й нікому визволити нас з їхніх рук.",
        "9": "Ризикуючи своїм життям від меча пустелі, ми добуваємо свій хліб.",
        "10": "Наша шкіра почорніла від спеки, як у печі, через нестерпний голод.",
        "11": "Жінок наших безчестять на Сіоні, дівчат – у всіх Юдейських містах.",
        "12": "Наші можновладці повішені руками ворогів, які не виявили жодної пошани навіть до людей похилого віку.",
        "13": "Юнаки приречені крутити камені жорен, а підлітки падають під ношею дров.",
        "14": "Не стало старійшин біля брам, не чути веселих пісень юнаків.",
        "15": "Погасла радість у наших серцях, а наші хороводи перетворились на жалобні процесії.",
        "16": "Упав вінець слави з нашої голови. Горе прийшло до нас через те, що ми згрішили!",
        "17": "Від того й ниє наше серце, – тому й тьмяніють наші очі.",
        "18": "Адже гора Сіон нині спустошена, і лише лисиці нишпорять по ній.",
        "19": "Але Ти, Господи, перебуваєш вічно, – Твій престол незмінний з роду в рід.",
        "20": "Невже Ти хочеш назавжди забути про нас, залишивши нас на такий довгий час?",
        "21": "Верни нас, Господи, до Себе, – і ми повернемось! Віднови наші щасливі дні, як було колись!",
        "22": "Невже Ти зовсім відкинув нас, й нам здається, що нема кінця Твоєму гніву?"
    }
}