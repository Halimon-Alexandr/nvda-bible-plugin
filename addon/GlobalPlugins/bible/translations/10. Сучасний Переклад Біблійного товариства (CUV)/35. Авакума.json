{
    "1": {
        "1": "Пророцтво, яке отримав пророк Аввакум у видінні.",
        "2": "Доки, Господи, благатиму, щоб ти вислухав? Доки волатиму до Тебе про насильство, від якого Ти не рятуєш?!",
        "3": "Навіщо Ти допускаєш, щоб я побачив беззаконня і дивився на муку? На моїх очах звершується грабіж і насильство, посилюється ворожнеча і сварка.",
        "4": "Тому й закон втрачає силу, і не провадиться належне судочинство, – нечестивий звідусіль насідає на праведного, через що перекручується усяке право.",
        "5": "Подивіться на оточуючі вас народи, – придивіться і ви здивуєтесь, – будете приголомшені, адже за ваших днів Я вчиню таку справу, про яку ви не повірили б, якби хтось про це розповідав.",
        "6": "Ось Я підіймаю халдеїв, – стрімкий і жорстокий народ, який пройде по всіх просторах краю, захоплюючи поселення, що йому не належать.",
        "7": "Він страшний і лютий, який за своєю волею вершить судочинство і встановлює власну владу.",
        "8": "Його коні швидші за леопардів, а тому вони спритніші за вечірню вовчу зграю. Його вершники женуться галопом і здалеку налітають, наче орли, накидаючись на свою здобич.",
        "9": "Кожен з них прагне насильства, – їхні обличчя спрямовані вперед, на схід, захоплюючи численних бранців, наче пісок.",
        "10": "Вони глузують з царів, забавляються можновладцями, глумляться над усіма фортецями, – насипаючи земляні вали, заволодівають ними ( фортецями ).",
        "11": "І знову летять, наче вітер, – підносяться, чинячи злочин і вважаючи свою силу богом.",
        "12": "Але хіба ж не Ти, Господи, існуєш споконвіку?! Ти – мій Бог, моя Святиня, тому ми не загинемо! Господи, Ти їх покликав, аби звершити суд. Скеле моя, Ти їх визначив задля покарання.",
        "13": "Твої очі надто чисті, щоб спостерігати за злом, – Ти не можеш дивитися на злочини. Чому ж Ти дивишся на зрадництво і мовчиш, коли нечестивий намагається пожерти праведнішого за себе?",
        "14": "Ти уподібнюєш людей до морських риб, – до плазунів, що не мають провідника.",
        "15": "Їх витягують гачком, захоплюють у сіті, заманюють їх у свої неводи, й від цього веселяться та радіють.",
        "16": "За це рибак приносить своїм сітям жертву й кадить ладаном своєму неводу, адже саме їм він завдячує своїй ситій долі й смачній їжі.",
        "17": "Невже він і далі випорожнюватиме свої сіті й нещадно винищуватиме цілі народи?"
    },
    "2": {
        "1": "Я стану на свою варту, підіймусь на фортифікаційний вал і подивлюсь, – почекаю, що Він скаже мені у відповідь на мою скаргу.",
        "2": "Відповідаючи, Господь сказав мені: Напиши видіння і вирізьби зрозуміло на дошках, щоб легко міг прочитати той, хто вміє читати.",
        "3": "Адже видіння стосується визначеного часу, – воно провіщає, що станеться в кінці, і не обмане. Якщо навіть забариться, продовжуй чекати, бо воно збудеться неодмінно і не запізниться.",
        "4": "Подивись на зухвалу людину, – немає в її душі правди, тоді як праведний житиме своєю вірою.",
        "5": "Зарозуміла людина насправді подібна до зрадливого вина й не матиме спокою. Вона розкриває свою пащу, наче шеол, – ненаситна, як смерть. Вона підминає під себе всі народи, й поневолює собі всі племена.",
        "6": "Але хіба вони з часом не складуть про неї приповідку і не почнуть глузливо насміхатись, говорячи: Горе тому, хто накопичує те, що йому не належить! Доки можна привласнювати собі взяте під заставу?",
        "7": "Хіба раптом несподівано не встануть твої позикодавці, не пробудяться, щоб тебе потрусити? Тоді ти станеш їх здобиччю!",
        "8": "Оскільки ти пограбував численні народи, то і сам станеш здобиччю залишку всіх тих народів за пролиту кров людей, за спустошені країни й міста, а також за всіх їхніх мешканців.",
        "9": "Горе тому, хто здирством наживає добро для свого дому, аби звити на висоті своє гніздо, й тим убезпечити себе від лиха.",
        "10": "Адже ти зганьбив власний дім, винищуючи численні народи, чим згрішив і втратив право на життя.",
        "11": "Через те каміння в стінах волає, і йому вторують дерев’яні балки.",
        "12": "Горе тому, хто будує місто на крові й засновує фортеці на злочинах!",
        "13": "Хіба це не від Господа Саваота походить, що народи працюють для вогню, і люди знесилюються заради марноти?",
        "14": "Адже земля сповниться пізнанням Господньої слави, як море, наповнене водою.",
        "15": "Горе тому, хто напоює свого ближнього з чаші своєї ненависті, доки той ( ближній ) не уп’ється, щоб побачити його сором.",
        "16": "Через те ти наситишся ганьбою замість слави. Тож пий сам і показуй свій сором. І до тебе також дійде чаша з Господньої правиці, – ти наситишся ганьбою замість слави.",
        "17": "Адже насильство, яке ти учинив знищенням тварин на Лівані, тебе вкриє соромом, сповнить тебе жахом, – а найбільше за людське кровопролиття, за наруги над країнами й над містами та над тими, котрі в них мешкали.",
        "18": "Яка користь з ідола, якого вирізьбив ремісник, чи з литого кумира, що вчить неправди? Адже той, хто його створив, вірить у своє твориво, й продовжує виготовляти німих ідолів.",
        "19": "Горе тому, хто каже до дерева: Прокинься, або до бездушного каменя: Вставай! – Хіба може камінь чомусь навчити? Хоч він обкладений золотом і сріблом, але він бездиханний…",
        "20": "А Господь – у Своєму святому Храмі! – Тому нехай мовчить перед Ним уся земля!"
    },
    "3": {
        "1": "Молитва пророка Аввакума для мінорного співу.",
        "2": "Господи, я почув вістку про Тебе, і мені стало страшно! Господи, оживи Свою справу за наших днів! У наші роки яви Себе і в гніві Своїм згадай про милосердя!",
        "3": "Бог йде від Темана, Святий – від гори Паран. Музична пауза. Небеса покриті Його величчю, а Його славою наповнена земля.",
        "4": "Сяйво від Нього, як сонячне світло, а з Його рук виходять промені, – там таємниця Його сили.",
        "5": "Перед Ним йде моровиця, а слідом за Ним – палаючий вогонь.",
        "6": "Він ступає, – і трясеться земля. Він подивиться, – і тремтять народи. Віковічні гори розколюються, а відвічні пагорби западають ( провалюються ), – Його дороги споконвічні.",
        "7": "Я бачив горе в ефіопських поселеннях. Тремтять у розгубленості мідіянські намети.",
        "8": "Але хіба гніваєшся Ти, Господи, на ріки? Хіба на водні потоки чи на море Твоє обурення, що сідаєш Ти на Своїх коней, і на Твої колісниці спасіння?",
        "9": "Ти підняв Свій лук, давши стрілам клятвений наказ. Музична пауза. Ти розсік землю ріками.",
        "10": "Побачивши Тебе, захитались гори, ринули води потопу, подала свій голос безодня, високо піднімаючи свої руки ( хвилі ).",
        "11": "При сяйві Твоїх блискавичних стріл, – при світлі Твого сяючого списа сонце й місяць застигли на місці.",
        "12": "У Своєму гніві ступаєш по землі, – в обуренні караєш народи.",
        "13": "Ти вирушаєш на порятунок Свого народу, щоб спасти Свого Помазаника. Ти розтрощив голову нечестивого дому, оголивши його з ніг до голови. Музична пауза.",
        "14": "Ти прошив голови його можновладців їхніми ж списами, коли вони примчали, як ураган, і вже готувались нас розпорошити, – таємно радіючи, вони були вже готові таємно проковтнути убогого.",
        "15": "Твоїми кіньми Ти топчеш море, здіймаючи шумовиння великих вод.",
        "16": "Я почув, і затремтіло моє нутро під час цієї вістки, задрижали мої губи, – біль пройняв мої кості, й почали підкошуватись піді мною мої ноги. Але я повинен залишатись спокійним, очікуючи дня скорботи, який прийде на народ, котрий чинить для нас утиски.",
        "17": "Тому хоч би не розцвіла смоківниця й не було врожаю на виноградній лозі; хоча б не вродило оливкове дерево й не було врожаю в полі; хоч би не стало овець у кошарі та скотини в стайнях, –",
        "18": "то й тоді радітиму в Господі, веселитимусь у Бозі мого спасіння!",
        "19": "Адже Владика Господь – моя сила! Він зробить мої ноги, як у лані, і на верховини мене поведе! ( Диригентові хору в супроводі струнних інструментів )."
    }
}