{
    "1": {
        "1": "Це відбулося після смерті Саула. Розгромивши амалекітянців, Давид повернувся в Ціклаґ і перебував там вже два дні.",
        "2": "На третій день сталось несподіване: з табору Саула прибув чоловік у розірваному одязі, голова якого була посипана порохом. Опинившись перед Давидом, він упав долілиць на землю і поклонився.",
        "3": "І Давид запитав його: Звідки ти прийшов? А той відповів йому: Я врятувався з Ізраїльського табору.",
        "4": "Давид з нетерпінням допитувався, аби той сказав йому, що сталось?! Той промовив: Військо розбіглося з поля бою, а багато воїнів полягло вбитими. Загинули також і Саул зі своїм сином Йонатаном.",
        "5": "Проте Давид запитав юнака, котрий приніс цю вістку: Звідкіля тобі відомо, що Саул і його син Йонатан загинули?",
        "6": "Юнак, який приніс це повідомлення, відповів: Я випадково потрапив на гору Ґілбоа, й побачив Саула, котрий обіперся на свій спис, у той час як на нього напирали колісниці й вершники.",
        "7": "Озирнувшись назад і побачивши мене, він підізвав мене, а я сказав: Ось я!",
        "8": "Він запитав мене: Хто ти? Я відповів йому: Я – амалекітянець.",
        "9": "І він сказав мені: Благаю, підійди до мене і добий мене, – адже моє тіло дерев’яніє, хоч життя в мені ще теплиться.",
        "10": "Тож я підійшов до нього, й добив його, розуміючи, що він не переживе своєї поразки. Після цього я зняв з його голови царський вінець та браслет, що був на його руці, та приніс їх сюди – тобі, моєму володареві.",
        "11": "Тоді Давид схопився за свій одяг й роздер його; зробили так і всі мужі, що були з ним.",
        "12": "Вони гірко ридали, плакали й постили до вечора, сумуючи за Саулом і за його сином Йонатаном, а також за Господнім народом, – усіма Ізраїльтянами, котрі полягли від меча.",
        "13": "Після того Давид запитав юнака, що приніс йому вістку: Звідки ти? А той відповів: Я – син чоловіка, амалекітянського приходця.",
        "14": "І Давид сказав йому: Як же ти не побоявся підняти свою руку, щоб убити Господнього помазаника?",
        "15": "Покликавши одного зі своїх слуг, Давид сказав: Іди й позбав його життя! Той ударив його мечем, і він помер.",
        "16": "Перед тим Давид сказав йому: Твоя кров нехай впаде на твою голову, оскільки твої уста засвідчили проти тебе, сказавши: Я вбив Господнього помазаника!",
        "17": "Давид же оплакував Саула та його сина Йонатана складеною ним, піснею жалоби.",
        "18": "Він заповів, аби навчили Юдиних нащадків співати пісню про лук, записану в Книзі Праведного. Ось її зміст:",
        "19": "Доблесть твоя, о Ізраїлю полягла на твоїх узгір’ях… Як же попадали лицарі!‥",
        "20": "Не розповідайте про це в Ґаті й не оголошуйте на перехрестях вулиць Ашкелона, щоб не раділи филистимські дівчата, й не веселились дочки необрізаних.",
        "21": "Гори Ґілбоа! Нехай не зрошує вас ні роса, ні дощ! Ваші поля не знатимуть врожаїв, адже там зрадливо були заплямовані щити витязів, у тому числі й щит Саула, наче він не був змащений олією.",
        "22": "Поки не полилась кров полеглих і жир хоробрих ворогів, лук Йонатана не переставав вражати, і меч Саула не повертався даремно.",
        "23": "Сауле і Йонатане, що жили в любові та згоді; були разом за свого життя і нерозлучні в час смерті; ви були швидші за орлів і сильніші за левів.",
        "24": "Дочки Ізраїльські! Плачте за Саулом, який одягав вас у кармазин з прикрасами; котрий оздоблював ваш одяг золотом.",
        "25": "Як же полягли витязі під час битви!? Йонатан убитий на висотах твоїх.",
        "26": "Тужу за тобою, мій брате Йонатане! Який же ти мені дорогий! Прекраснішою за жіночу любов була для мене любов твоя.",
        "27": "Ой, попадали лицарі, й загинула військова зброя!"
    },
    "2": {
        "1": "Після цього Давид звернувся до Господа й запитав: Чи йти мені в якесь Юдине місто? І Господь сказав йому: Йди! Тоді Давид запитав: Куди мені йти? Він же відповів: У Хеврон.",
        "2": "І Давид вирушив туди з обома своїми жінками, – із Ахіноамою з Єзреела та Авігеєю, колишньою дружиною Навала, кармелійця.",
        "3": "Привів Давид із собою і людей, котрі були з ним разом з їхніми родинами. Всі вони розселилися в околицях Хеврона.",
        "4": "Там зібрались Юдейські мужі й помазали Давида царем над Юдиним племенем. Коли ж повідомили Давидові, розповідаючи, як мешканці Явеша Гілеадського поховали Саула,",
        "5": "то Давид направив посланців до старійшин Явеша Гілеадського з такими словами: Благословенні ви Господом за той милосердний учинок, який виявили ви щодо вашого володаря Саула, поховавши його!",
        "6": "Тепер же нехай Господь виявить до вас милосердя і справедливість! Що ж до мене, то я також виявлятиму до вас доброту за цей благородний учинок.",
        "7": "Тепер же нехай зміцнюються ваші руки, будьте мужніми людьми, хоч і загинув ваш володар Саул! Мене ж Юдине плем’я помазало царем над собою…",
        "8": "Тим часом Авнер, син Нера, начальник війська Саула, взяв Саулового сина Ішбошета, спровадив його в Маханаїм",
        "9": "і поставив його царем над Гілеадом, над Ашуреянином, над Єзреелем, над Єфремом і над Веніяміном, – фактично над усім Ізраїлем.",
        "10": "Ішбошету, сину Саула, було сорок років, коли він став царем над Ізраїлем і царював він два роки. Проте Юдине плем’я було за Давидом.",
        "11": "Період царювання Давида в Хевроні над Юдиним племенем становив сім років і шість місяців.",
        "12": "Якось Авнер, син Нера, на чолі воїнів Ішбошета, сина Саула, виступив з Маханаїма на Ґівеон.",
        "13": "Так само і Йоав, син Церуї, вирушив з військом Давида; вони зіткнулись між собою неподалік ґівеонського ставу. Одні зайняли позиції з одного боку ставу, а інші – з другого боку ставу.",
        "14": "Тоді Авнер запропонував Йоаву: Нехай окремі воїни вступлять у двобій перед нами! А Йоав відповів: Нехай вступають!",
        "15": "Тож піднялися і вступили у двобій дванадцять воїнів з племені Веніяміна, від Ішбошета, сина Саула, і дванадцять воїнів Давида.",
        "16": "І схопив кожен свого супротивника за голову, а свій меч устромив йому в бік, так що всі вони попадали разом. З того часу те місце назвали: Хелкат-Гаццурім ( Поле мечів ), що в Ґівеоні.",
        "17": "У той день розгорілась дуже жорстока битва, й Авнер разом з Ізраїльськими воїнами зазнали повної поразки від воїнів Давида.",
        "18": "Там воювали і три сина Церуї: Йоав, Авішай та Асаїл. Але Асаїл був найбільш швидконогим, наче польова сарна.",
        "19": "Тож Асаїл погнався за Авнером, і, наздоганяючи Авнера, не ухилявся ні вправо ні вліво.",
        "20": "Озирнувшись назад, Авнер гукнув: Чи це ти, Асаїле? А той відповів: Я!",
        "21": "Тоді Авнер сказав йому: Поверни собі вправо чи вліво, упіймай когось із воїнів і відбери собі у нього зброю! Але Асаїл не захотів припинити за ним погоні.",
        "22": "І Авнер знову звернувся до Асаїла: Відступись від мене! Для чого я мав би тебе пришити до землі! Як же пізніше дивитимусь в очі твоєму брату Йоаву?",
        "23": "Коли ж той відмовився відступити, то Авнер вдарив його ратищем ( держаком ) списа в живіт, і спис пройшов наскрізь, так що він упав, і помер на місці. Після того кожен, хто лише проходив повз того місця, де лежав Асаїл мертвим, то призупинявся.",
        "24": "Але Йоав і Авішай далі переслідували Авнера. Коли вже зайшло сонце, вони прибули до пагорба Амма, що навпроти ( джерела ) Ґіяху, по пустельній дорозі в Ґівеон.",
        "25": "Там веніямінці згуртувались навколо Авнера, об’єднавшись в єдиний загін, й зайняли верхів’я одного з пагорбів.",
        "26": "Тоді Авнер заволав до Йоава, говорячи: Невже повіки має пожирати меч? Хіба ти не знаєш, яким гірким буде кінець? Коли ти нарешті, скажеш своїм людям, аби вони зупинились, і не переслідували своїх братів?",
        "27": "А Йоав відповів: Як живий Бог, запевняю, якби ти не заговорив, то лише під ранок кожен воїн припинив би погоню за своїм братом.",
        "28": "Тож Йоав засурмив у ріг, усе військо зупинилось, й далі не переслідувало воїнів Ізраїлю. Таким чином війна припинилась.",
        "29": "Авнер зі своїми воїнами йшли Йорданською Долиною всю ту ніч, переправились через Йордан, пройшли весь Бітрон ( ущелину ) й прибули в Маханаїм.",
        "30": "Що ж до Йоава, то він, вернувшись з погоні за Авнером, зібрав усе своє військо. В лавах Давидового війська, крім Асаїла, недорахувались дев’ятнадцять чоловік,",
        "31": "тоді як воїни Давида знищили з загону Авнера триста шістдесят веніямінців, які полягли в бою.",
        "32": "Після цього, взяли Асаїла й поховали його в батьківській гробниці у Вифлеємі. А Йоав зі своїми воїнами йшов цілу ніч, і лише на світанку прибув у Хеврон."
    },
    "3": {
        "1": "Однак, ще довго тривала війна між родом Саула та родом Давида. Проте влада Давида дедалі більше зміцнювалась, а рід Саула поступово слабшав.",
        "2": "У Хевроні в Давида народились сини: його первістком був Амнон від Ахіноами, єзреелітки;",
        "3": "його другим сином був Кілеав від Авігеї, колишньої дружини кармелійця Навала; третій – Авесалом, син Маахи, дочки гессурського царя Талмая;",
        "4": "четвертий – Адонія, син Хаґґіти; п’ятий – Шефатія, син Авітали,",
        "5": "а шостий – Їтреам, від Давидової дружини Еґли. Всі вони народились у Давида в Хевроні.",
        "6": "Тим часом, поки точилась війна між родом Саула й між родом Давида, Авнер все більше зміцнював свою владу над родиною Саула.",
        "7": "У Саула була наложниця, на ім’я Ріцпа, дочка Айя. Якось Ішбошет дорікнув Авнеру: Як ти посмів увійти в інтимні стосунки з наложницею мого батька?",
        "8": "Авнер від цих слів Ішбошета дуже розлютився, й сказав йому: Хіба я – всього лише собача голова серед Юдиних нащадків? У той час коли я чиню добродійство родині твого батька Саула, його братам та його приятелям, й не допускаю, аби ти потрапив у руки Давида, ти сьогодні мене дорікаєш через якусь жінку!?",
        "9": "Тож нехай зробить Бог Авнерові це, та ще додасть, якщо я не учиню Давидові того, в чому Господь йому присягнувся, а саме:",
        "10": "відняти царство від роду Саула й піднести над Ізраїлем та над Юдою трон Давида від Дана й аж до Вірсавії.",
        "11": "Ішбошет не наважився більше суперечити Авнерові, оскільки боявся його.",
        "12": "Тим часом Авнер відрядив від себе особисто до Давида послів зі словами: Кому належить край? – і додав: Уклади зі мною союз, і я сприятиму тобі, аби привернути до тебе весь Ізраїль.",
        "13": "Добре, – відповів Давид, – я укладу з тобою союз, лише ставлю перед тобою одну умову, а саме: Ти не побачиш мого обличчя, поки не спровадиш до мене дочку Саула, Мелхолу, тоді й ти прийдеш, аби зустрітись зі мною.",
        "14": "Після цього Давид направив до Саулового сина Ішбошета посланців з такими словами: Віддай мені мою дружину Мелхолу, яку я собі викупив за сто крайніх обрізань филистимців!",
        "15": "Ішбошет послав й відібрав Мелхолу від її чоловіка, Палтіїла, Лаїшового сина.",
        "16": "Проводжаючи, її чоловік постійно плакав за нею аж до самого Бахуріма. Там Авнер промовив до нього: Досить, повертайся! І той повернувся.",
        "17": "Авнер звернувся також до старійшин Ізраїлю зі словами: Ви вже давно бажали, аби Давид царював над вами.",
        "18": "Тому зробіть це зараз, оскільки Господь сказав про Давида такі слова: Рукою мого слуги Давида Я врятую мій народ, Ізраїль, від влади филистимців та від рук всіх інших їхніх ворогів.",
        "19": "Розмовляв Авнер також з веніямінцями. Після цього Авнер пішов у Хеврон, щоб розповісти Давидові про все, що було б добрим для всього Ізраїлю, а також для всього племені Веніяміна.",
        "20": "Коли ж Авнер, разом із двадцятьма мужами, прийшов до Давида в Хеврон, Давид влаштував для Авнера та людей, які були з ним, бенкет.",
        "21": "Тоді Авнер промовив до Давида: Я готовий піти й зібрати до мого володаря царя весь Ізраїль, і нехай вони укладуть з тобою Заповіт, аби ти царював над усіма, чого якраз бажає і твоя душа. Давид відпустив Авнера, і той з миром пішов.",
        "22": "Тим часом повернулись з походу воїни Давида на чолі з Йоавом, й принесли з собою велику здобич. Але Авнера вже не було у Давида в Хевроні, позаяк він відпустив його, і той пішов з миром.",
        "23": "Щойно Йоав з усім військом повернулись, як Йоавові повідомили, мовляв: Приходив до царя Авнер, син Нера, а він його відпустив, і той з миром пішов.",
        "24": "Тоді Йоав прийшов до царя, і сказав: Що ти наробив? Ось до тебе приходив Авнер, – навіщо ти його відпустив, дозволивши відійти?",
        "25": "Адже ти добре знаєш Авнера, сина Нера, – він приходив, аби тебе обманути й дізнатись про твої плани, вивідати, що маєш намір робити!",
        "26": "Вийшовши від Давида, Йоав відправив за Авнером посланців, які його завернули від криниці Сіри. Давид же про це не знав.",
        "27": "Коли Авнер повернувся в Хеврон, Йоав відізвав його вбік на середині брами, буцімто поговорити з ним наодинці. Там, щоб помститися за кров свого брата Асаїла, вдарив Авнера в живіт, і той помер.",
        "28": "Коли пізніше довідався про це Давид, то сказав: Невинуватий ні я, ні моє царство перед Господом повіки за кров Авнера, сина Нера.",
        "29": "Нехай вона впаде на голову Йоава та на весь дім його батька; нехай у родині Йоава не переведуться ті, котрі страждають течивістю і проказою, котрі ходять на милицях, котрі гинуть від меча, та вмирають з голоду!",
        "30": "Отже, Йоав зі своїм братом Авішаєм убили Авнера за те, що той позбавив життя їхнього брата Асаїла, під час битви в Ґівеоні.",
        "31": "Після цього Давид наказав Йоаву і всім воїнам, що були з ним: Розірвіть ваш одяг і вдягніться у веретище, й оплакуйте Авнера! Сам цар Давид йшов за похоронними марами.",
        "32": "Коли в Хевроні ховали Авнера, цар плакав, голосно ридаючи над могилою Авнера; його оплакував і весь народ.",
        "33": "Ридаючи над Авнером, цар примовляв: Хіба Авнер повинен був померти смертю негідника?",
        "34": "Адже твої руки не були зв’язані, твої ноги не були закуті в кайдани. Ти загинув як той, хто падає від нанесеного удару злочинця! Слухаючи це, весь народ плакав ще більше.",
        "35": "І коли весь озброєний люд, ще за дня зібрався, вмовляючи Давида, аби він щось з’їв, то Давид присягнувся, говорячи: Нехай так і так учинить зі мною Бог, та ще й додасть, якщо я до заходу сонця скуштую хліба або щось інше!",
        "36": "А коли весь народ країни про це довідався, то схвалив дії царя; як і все, що робив цар, було до вподоби всіх людей.",
        "37": "У той день усе військо, як і весь Ізраїль, зрозуміли, що цар непричетний до вбивства Авнера, сина Нера.",
        "38": "Звертаючись до своїх воїнів і наближених, цар сказав: Пам’ятайте, що сьогодні в Ізраїлі загинув великий і мужній чоловік!",
        "39": "Я сьогодні ще слабкий, хоч і помазаний на царя, а ці мужі, сини Церуї, потужніші за мене. Тож нехай Господь відплатить кожному, хто чинить лихе, як учинив зло Йоав."
    },
    "4": {
        "1": "Коли син Саула, Ішбошет, довідався, що Авнер загинув у Хевроні, то опустилися його руки, а весь Ізраїль засмутився і був украй збентежений.",
        "2": "У цього Саулового сина було два видатних мужа, – командири військових загонів: ім’я одного з них було Баан, а другого – Рехав, сини Ріммона з Беерота, із племені Веніяміна. Адже тоді Беерот належав Веніямінові.",
        "3": "Колишні мешканці Беерота втекли до Ґіттаїма, і там проживають приходцями аж по сьогодні.",
        "4": "А в Йонатана, сина Саула, був кульгавий син. Адже коли йому було п’ять років, із Єзреела прийшла вістка про смерть Саула та Йонатана. Тоді його підхопила нянька, щоб утікати, але так сталося, що, втікаючи, вона дуже поспішала, а тому він випав з її рук і окривів. Звали його Мефівошет.",
        "5": "Отже, сини Ріммона з Беерота, Рехав і Баан, під час денної спеки ввійшли в дім Ішбошета, коли той у південь відпочивав на ліжку.",
        "6": "Вони зайшли в дім, ніби взяти пшениці; Рехав і його брат Баан, вразили його в живіт і втекли.",
        "7": "Було так: увійшовши в дім, вони застали його сплячим на своєму ліжку в своїй спальні; тоді й вдарили його і, позбавивши життя, відсікли йому голову. Забравши голову Ішбошета, вони всю ніч йшли степовою дорогою.",
        "8": "Вони принесли його голову Давидові в Хеврон, і сказали царю: Ось тобі голова Ішбошета, сина твого ворога Саула, котрий хотів позбавити тебе життя. Господь сьогодні учинив помсту над Саулом і його нащадками за нашого володаря, царя!",
        "9": "Але Давид відповів Рехавові та його братові Баану, синам Ріммона з Беерота: Як живий Господь, Який рятував моє життя від усякого нещастя,",
        "10": "якщо того, хто повідомив мені про смерть Саула, вважаючи свою вістку приємною для мене, я, замість того, щоб дати йому за це нагороду, стратив його в Ціклазі, –",
        "11": "то тим більше тепер, коли люди-негідники вбили чесного мужа в його домі на власному ліжку?! Невже я не повинен зажадати його крові з ваших рук, і знищити вас з поверхні землі?",
        "12": "Тож Давид наказав своїм воїнам, аби вони вбили їх, відтяли їхні руки та їхні ноги, й повісили їх над ставом у Хевроні. А голову Ішбошета взяли й поховали в гробниці Авнера, в Хевроні."
    },
    "5": {
        "1": "Після цих подій всі Ізраїлеві племена прибули до Давида в Хеврон і промовили такі слова: Ось ми – твоя кістка і твоє тіло!",
        "2": "Ще у ті часи, коли Саул був нашим царем, ти був тим, котрий виводив Ізраїль у військові походи і приводив. Ще тоді Господь сказав тобі: Ти будеш пасти народ Мій, Ізраїль, і станеш володарем над Ізраїлем!",
        "3": "Отже, всі Ізраїлеві старійшини прибули до царя в Хеврон, і цар Давид уклав з ними в Хевроні Заповіт перед Господом, після чого вони помазали Давида царем над Ізраїлем.",
        "4": "Давидові було тридцять років, коли він став царем, і царював він сорок років.",
        "5": "Сім років і шість місяців він царював над Юдою в Хевроні, і тридцять три роки владарював у Єрусалимі над усім Ізраїлем і Юдою.",
        "6": "Одного разу цар зі своїм військом пішов на Єрусалим проти євусейців, що жили в тім краю. Вони переказували Давидові, мовляв: Ти не ввійдеш сюди, бо навіть сліпі та кульгаві воюватимуть проти тебе. А це означало: Давид ніколи сюди не вступить!",
        "7": "І все ж Давид заволодів фортецею Сіон, – тепер це Місто Давида.",
        "8": "А було все так: Того дня Давид сказав: Той, хто вдарить євусейця, пробравшись через канал водопроводу, той знищить отих сліпих і кульгавих, яких зненавиділа душа Давида! Тому й говорять: Сліпі та криві не ввійдуть до Храму.",
        "9": "Отже, Давид поселився в твердині ( фортеці ), і назвав її Містом Давида. Пізніше Давид відбудував місто й навколишні стіни від фортеці Мілло й до середини.",
        "10": "З часом Давид ставав дедалі могутнішим, і Господь, Бог Саваот, був із ним.",
        "11": "Якось тирський цар Хірам надіслав до Давида послів, які доставили кедрове дерево разом з будівничими: столярами й майстрами-каменярами для зведення стін. Вони й спорудили Давидові власний палац.",
        "12": "Давид ще раз пересвідчився, що це Господь поставив його царем над Ізраїлем, і звеличив його царство заради Свого народу Ізраїлю.",
        "13": "Після переселення з Хеврона, Давид узяв собі ще наложниць і дружин з Єрусалима, котрі також народили Давидові синів і дочок.",
        "14": "Ось імена тих, котрі йому народились в Єрусалимі: Шаммуа, Шовав, Натан і Соломон;",
        "15": "Їбхар, Елішуа, Нефеґ і Яфіа;",
        "16": "Елішама, Еліяда та Еліфалет.",
        "17": "Коли ж филистимці дізнались, що Давид помазаний царем над Ізраїлем, то все филистимське військо вирушило, аби знайти Давида. Дізнавшись про це, Давид перейшов у фортецю.",
        "18": "Прибувши, филистимці отаборились у Рефаїмській Долині.",
        "19": "Тоді Давид звернувся до Господа з запитанням: Чи виступати мені проти филистимців, і чи віддаси їх у мої руки? І Господь відповів Давидові: Виступай, адже Я, безперечно, віддам филистимське військо в твої руки!",
        "20": "Тож Давид вирушив до Ваал-Пераціма. Там Давид ущент розбив їх, промовивши: Господь зробив серед моїх ворогів переді мною пролом, як проривають води! Тому й назване те місце: Ваал-Перацім ( Поразка ).",
        "21": "Филистимці навіть полишали там своїх божків, які Давид і його воїни забрали.",
        "22": "Проте через якийсь час филистимці знову прийшли й отаборились у Рефаїмській Долині.",
        "23": "Тому Давид знову запитав Господа, а Він відповів: Не йди на них прямо, а обійди їх з тилу, – напади на них зі сторони бальзамових дерев!",
        "24": "Отже, коли почуєш відгомін приглушених кроків по верхів’ях бальзамових дерев, тоді виступай, – це означатиме, що Господь йде перед тобою, аби знищити табір филистимців!",
        "25": "Давид зробив так, як йому наказав Господь. Тож він громив филистимців від Гіви й аж до повороту на Ґезер."
    },
    "6": {
        "1": "Давид знову відібрав з Ізраїльтян тридцять тисяч найдобірніших воїнів.",
        "2": "Після цього Давид разом з усім своїм військом вирушив у похід у Юдин Баал, щоб перенести звідти Божий Ковчег, над яким закликається особливе Ім’я, – Ім’я Господа Саваота, Який сидить на херувимах.",
        "3": "Отже, вони поставили Божий Ковчег на нового воза і вивезли його з дому Авінадава, що на узгір’ї. Сини Авінадава, Узза та Ахіо, супроводжували цей новий віз",
        "4": "з Божим Ковчегом від дому Авінадава, що на узгір’ї, – при цьому Ахіо йшов попереду Ковчега.",
        "5": "Давид і всі Ізраїльтяни з усіх сил хороводили перед Господом під супровід різних інструментів з кипарисового дерева, – на гуслах, арфах, сопілках, бубнах, трубах і цимбалах.",
        "6": "Коли вони підійшли до току Нахона, то Узза простягнув руку до Божого Ковчега, й вхопився за нього, оскільки воли його нахилили.",
        "7": "В цю мить запалав Господній гнів на Уззу, і він був уражений Богом за виявлену необережність, – там, біля Божого Ковчега, він помер.",
        "8": "Тож Давид дуже засмутився через те, що Господь уразив Уззу, назвавши те місце: Перец-Узза (Враження Уззи). Воно так називається і до сьогодні.",
        "9": "В той час Давида охопив страх перед Господом, і він сказав: Як же тоді може увійти Господній Ковчег до мене?",
        "10": "Отже, Давид відмовився супроводжувати Господній Ковчег у Місто Давида, а направив його Давид у дім Овед-Едома з Ґата.",
        "11": "Таким чином Господній Ковчег залишався в домі Овед-Едома з Ґата три місяці. Господь же благословляв Овед-Едома і всю його родину.",
        "12": "А коли цареві Давидові повідомили, сказавши: Господь, завдяки Божому Ковчегу, поблагословив дім Овед-Едома і все, що в нього, то Давид пішов, і урочисто переніс Божий Ковчег з дому Овед-Едома в Місто Давида.",
        "13": "А відбувалось усе так: Коли ті, що несли Господній Ковчег, проходили шість кроків, то приносили в жертву вола й відгодоване теля.",
        "14": "Сам же Давид, одягнутий у лляний ефод, завзято підтанцьовував у хороводі перед Господом.",
        "15": "Отже, Давид, разом з усіма Ізраїльтянами, під радісні вигуки й звуки труби переніс Господній Ковчег.",
        "16": "Так сталося, що коли Господній Ковчег входив у Місто Давида, дочка Саула Мелхола, подивилась у вікно і, побачивши царя Давида, який, підтанцьовуючи, підскакував перед Господом, відчула до нього у своєму серці зневагу.",
        "17": "Нарешті Господній Ковчег принесли, й встановили його на призначене для нього місце, – посеред намету, який для нього спорудив Давид. Після цього Давид приніс перед Господом жертву всепалення, а також мирні жертви.",
        "18": "Завершивши жертвоприношення всепалення і мирні жертви, Давид поблагословив народ в Ім’я Господа Саваота.",
        "19": "Потім він роздав усьому народові, – усій численній кількості Ізраїльтян, – кожному зокрема, як чоловікам, так і жінкам, по одній хлібині, по одному кусневі печеного на вогні м’яса та по одному коржику з родзинками. Після цього весь народ розійшовся, – кожен пішов до свого дому.",
        "20": "Коли Давид повернувся, аби поблагословити свою родину, Давидові назустріч вийшла дочка Саула, Мелхола, та іронічно зауважила: Як же достойно прославився сьогодні Ізраїльський цар, оголившись перед очима служанок своїх воїнів, як оголюється хіба що якийсь легковажний гульвіса.",
        "21": "Давид же відповів Мелхолі: Я веселився й танцював перед Господом, – перед Господом, Котрий віддав перевагу мені замість твого батька, як і замість кожного з його роду, поставивши мене правителем над Господнім народом, над усім Ізраїлем!",
        "22": "Я готовий принизитись у власних очах ще більше, тоді як в очах служниць, про яких ти говориш, я буду в честі!",
        "23": "І не було в Мелхоли, Саулової дочки, дітей до самої її смерті."
    },
    "7": {
        "1": "Якось, коли цар оселився у власному палаці, й Господь дав йому відпочинок від усіх його довколишніх ворогів, то",
        "2": "цар сказав до пророка Натана: Дивись, я мешкаю в кедровому палаці, а Божий Ковчег знаходиться посеред Намету…",
        "3": "Тоді Натан відповів цареві: Все, що маєш на серці, роби, адже Господь з тобою!",
        "4": "Але сталося так, що тієї ночі до Натана звернувся Господь з такими словами:",
        "5": "Йди та перекажи Моєму слузі Давидові, що говорить Господь: Хіба це ти мав би збудувати Мені Храм, аби Я там перебував?",
        "6": "Адже Я не мешкав у Храмі з того часу, як вивів Я Ізраїльських дітей з Єгипту, й до сьогодні, але Я мандрував, перебуваючи в Наметі.",
        "7": "Протягом усього часу, коли Я подорожував разом з усіма Ізраїлевими нащадками, хіба Я питав хоча б одного з провідників племен Ізраїлю, котрим Я доручав пасти Мій народ Ізраїль, говорячи: Чому це ви не спорудите Мені кедрового Дому?",
        "8": "А тепер скажи Моєму слузі Давидові: Так говорить Господь Саваот! Я взяв тебе з пасовиська від отар, щоб ти був провідником Мого народу Ізраїлю.",
        "9": "Я був з тобою скрізь, куди ти ходив; Я нищив перед тобою усіх твоїх ворогів, і Я учинив славетним твоє ім’я, на рівні великих імен на землі.",
        "10": "Я визначу місце Моєму народові Ізраїлю; наче сад, насаджу його, аби він там безпечно мешкав, так що ніхто більше не турбуватиме його, а злочинці надалі не гнобитимуть його, як було раніше, –",
        "11": "у ті часи, коли Я призначав суддів над Моїм народом, Ізраїлем. Я дам тобі спокій від усіх твоїх ворогів. Господь провіщає тобі, що саме Господь збудує тобі дім.",
        "12": "А коли сповняться твої дні, й ти спочинеш разом зі своїми батьками, то Я підійму після тебе твого нащадка, який походитиме з твого лона, й закріплю його царство.",
        "13": "Він збудує Храм для Мого Імені, а Я зміцню престол його царства навіки.",
        "14": "Я буду йому Отцем, а він буде Мені сином; а якщо він провиниться, то покараю його лозиною, як заведено серед людей, або стусанами людських дітей,",
        "15": "але Свого милосердя не відійму від нього, як Я відняв його від Саула, якого Я відкинув перед тобою.",
        "16": "А твій рід, і твоє царство буде непорушним переді Мною навіки; твій престол стоятиме вічно.",
        "17": "Коли Натан переказав Давидові докладно всі почуті ним слова у своєму видінні,",
        "18": "то цар Давид пішов, сів перед Господом, і сказав: Хто я такий, мій Владико Господи, і що таке мій рід, що Ти провадив мене аж досі?",
        "19": "Але й цього видалось у твоїх очах, мій Владико Господи, замало; адже Ти простягнув також Свої обітниці на дім ( рід ) Свого слуги в далекому майбутньому. Такий у Тебе, мій Владико Господи, задум щодо людини!",
        "20": "То що міг би ще додати слуга Давид, адже Ти краще знаєш Свого слугу, мій Владико Господи!",
        "21": "Ти вчинив за Своїм словом, і за бажанням Свого серця Ти відкрив усю цю велич Твоєму слузі.",
        "22": "Дійсно, Ти величний, мій Владико Господи, адже більше немає такого, як Ти, бо немає Бога, окрім Тебе, серед усіх, про кого ми чули власними вухами!",
        "23": "Хіба є якийсь інший народ на землі такий, як Твій народ, Ізраїль, – єдиний народ, до якого прийшов Бог, аби його викупити Собі, як народ, й прославити тим Своє Ім’я. Ти учинив задля Свого краю величні та страшні речі, прогнавши інші народи з їхніми богами з-перед Твого народу, котрий Ти Собі викупив ( визволив ) з Єгипту.",
        "24": "Ти Собі визначив Свій народ Ізраїль, як Твій народ навіки, і Ти, Господи, є їхнім Богом!",
        "25": "Тепер же, Господи Боже, затверди навіки слово, яке Ти сказав про Свого слугу та про його рід ( дім ), і зроби, як Ти сказав!",
        "26": "Нехай Твоє Ім’я буде великим повіки, щоб говорили: Господь Саваот – Бог над Ізраїлем! А рід ( дім ) Твого слуги Давида буде твердо стояти перед Тобою.",
        "27": "Оскільки Ти, Господи Саваоте, Боже Ізраїлю, дозволив почути Твоєму слузі, мовляв: Збудую тобі дім, тому Твій слуга набрався сміливості, й звернувся до Тебе з цією молитвою.",
        "28": "Отже, мій Владико Господи, Ти є Бог, і Твої слова – істина! Ти все це сказав Своєму слузі йому на добро.",
        "29": "Тепер же, за Своїм благоволінням, почни благословляти дім ( рід ) Твого слуги, аби він повіки стояв перед Тобою! Адже Ти, мій Владико Господи, сказав це, і якщо Ти благословиш, то буде благословенним дім Твого слуги повіки!"
    },
    "8": {
        "1": "Так сталося, що з часом Давид розгромив филистимців; підкоривши їх, Давид відібрав з рук филистимців їхнє владарювання.",
        "2": "Він також розбив моавійців і, звелівши їм ( полоненим ) лягти на землю, міряв їх довжиною мотузки: дві довжини мотузки призначались на страту, а одна повна мотузка – залишити при житті. Таким чином моавійці стали слугами Давида й платили йому данину.",
        "3": "Після цього Давид розгромив Гададезера, сина Рехова, царя Цови, коли той вирядився, аби відновити своє владарювання над землями ріки Євфрат.",
        "4": "Тоді Давид захопив у полон тисячу сімсот його вершників та двадцять тисяч піхотинців. Всім коням Давид попідрізав жили, залишивши з них лише коней для ста колісниць.",
        "5": "На підмогу цареві Цови, Гададезерові, прийшли з Дамаска арамійці, але Давид розгромив і військо арамійців, – загинуло двадцять дві тисячі їхніх воїнів.",
        "6": "Після цього в арамійському Дамаску Давид розмістив військові залоги, й арамійці стали підданими Давида, які платили йому данину. Господь сприяв Давидові в усіх його походах.",
        "7": "Давид зібрав золоті щити, які мали воїни Гададезера, й приніс їх у Єрусалим.",
        "8": "Так само з міст Гададезера, Бетахи та Беротаї, цар Давид узяв дуже багато міді.",
        "9": "Коли ж цар Хамата, Тоі, довідався, що Давид розгромив усю військову потугу Гададезера,",
        "10": "то послав Тоі свого сина Йорама до царя Давида, аби його привітати й поздоровити його з перемогою над Гададезером і його цілковитим розгромом, оскільки Тоі постійно був змушений протистояти Гададезеру. Йорам також приніс із собою срібний посуд, золотий посуд та посуд мідний.",
        "11": "Усе це цар Давид пожертвував Господу разом зі сріблом і золотом, яке раніше присвятив зі здобичі, взятої від усіх народів, які він підкорив,",
        "12": "а саме: від едомців, від моавійців, від аммонійців, від филистимців, від амалекітянців, а також і зі здобичі від Гададезера, сина Рехова, царя Цови.",
        "13": "Так Давид здобув собі славу, особливо коли після перемог повертався, і в Соляній Долині він розгромив вісімнадцять тисяч едомців.",
        "14": "Він поставив в Едомі військові залоги. Такі залоги були розміщені по всьому Едому, й усі едомці були підвладними Давида. І Господь охороняв Давида в усіх його походах…",
        "15": "Отже, Давид владарював над усім Ізраїлем. Давид дотримувався правосуддя та справедливості щодо всього свого народу.",
        "16": "Йоав, син Церуї, командував військом, а Йосафат, син Ахілуда, був канцлером,",
        "17": "Садок, син Ахітува, та Ахімелех, син Авіятара, були священиками, а Серая був писарем;",
        "18": "Беная, син Єгояди, був воєначальником над керетейцями та пелетейцями. А сини Давида, були начальниками ( радниками ) при царському дворі."
    },
    "9": {
        "1": "Якось Давид запитав: Чи хтось ще залишився з родини Саула, щоб я міг виявити до нього милосердя заради Йонатана?",
        "2": "В родині Саула був слуга на ім’я Ціва, – тож його покликали до Давида. І цар його запитав: Чи то ти є Ціва? Він відповів: Так, я – твій слуга!",
        "3": "Далі цар запитав: Чи ще хтось залишився з дому Саула, щоб я міг виявити до нього Боже милосердя! І Ціва відповів цареві: Є ще син Йонатана, кривий на ноги.",
        "4": "Тоді цар запитав його: А де він? Ціва відповів царю: Він мешкає в домі Махіра, Амміїлового сина, в Ло-Деварі!",
        "5": "Цар Давид послав, і забрав його з Ло-Девара, з дому Махіра, Амміїлового сина.",
        "6": "І коли Мефівошет, син Йонатана і внук Саула, прибув до Давида, то впав долілиць і поклонився. А Давид запитав: Ти Мефівошет? І той відповів: Так, я – твій слуга!",
        "7": "Тоді промовив до нього Давид: Не бійся! Адже я справді хочу виявити до тебе милосердя заради твого батька Йонатана. Я хочу повернути тобі всі поля твого дідуся Саула. Що ж до тебе, то ти постійно харчуватимешся за моїм столом.",
        "8": "Той ще раз поклонився і сказав: Хто я такий, твій слуга, що ти звернув увагу на такого мертвого пса, яким є я?",
        "9": "Після цього цар покликав Ціву, Саулового слугу, й сказав йому: Усе, що належало Саулові та всій його родині, я передав внукові твого володаря.",
        "10": "А ти, разом зі своїми дітьми і своїми слугами, будете обробляти ту землю, – будете збирати врожаї хліба для твого господаря, аби ви всі мали що їсти. А Мефівошет, внук твого володаря, постійно харчуватиметься з мого столу. Що ж до Ціви, то він мав п’ятнадцять синів і двадцять слуг.",
        "11": "Ціва відповів цареві: Все, що звелів мій володар цар, своєму слузі, так твій слуга учинить! З того часу Мефівошет харчувався зі столу царя, як один із царських синів.",
        "12": "У Мефівошета був ще малолітній син на ім’я Міха, тоді як усі мешканці дому Ціви, були слугами Мефівошета.",
        "13": "Сам Мефівошет мешкав у Єрусалимі, оскільки постійно харчувався зі столу царя. До того ж він був кульгавим на обидві свої ноги."
    },
    "10": {
        "1": "За якийсь час після цього сталося так, що помер аммонійський цар, а замість нього почав владарювати його син Ханун.",
        "2": "Тоді Давид вирішив: Виявлю Хануну, Нахашовому сину, співчуття, як його батько виявив доброзичливість до мене. І Давид направив послів, аби вони висловили йому співчуття з приводу смерті його батька. Тож посли Давида прибули в край аммонійців.",
        "3": "Але можновладці аммонійців промовили до свого володаря Хануна: Невже ти вважаєш, що Давид дійсно має намір своїм співчуттям тобі вшанувати твого батька? Найімовірніше, Давид направив своїх послів до тебе, щоб розвідати місто, все оглянути, а потім знищити його.",
        "4": "Тому Ханун наказав схопити послів Давида, поголити їм наполовину їхні бороди, наполовину, аж до пояса пообтинати їхній одяг, а після цього їх відпустити.",
        "5": "Коли Давидові про це сказали, то він вислав їм назустріч інших посланців. Оскільки попередні мужі були дуже осоромлені, то цар сказав: Залишайтесь в Єрихоні, аж доки не відростуть ваші бороди, після чого повернетесь!",
        "6": "Аммонійці зауважили, що стали ненависними для Давида. Тоді аммонійці відправили послів і найняли арамійців Бет-Рехова і арамійців Цови – двадцять тисяч піхотинців, а також царя Маахи з тисячею військових та дванадцять тисяч воїнів з Тови.",
        "7": "Дізнавшись про це, Давид послав Йоава з усією військовою потугою.",
        "8": "Аммонійці виступили, й вишикувались до бою перед входом до брами міста, тоді як арамійці Цови та Рехова, воїни Тови і Маахи стояли окремо в полі.",
        "9": "Коли Йоав побачив, що йому одночасно загрожує битва, як спереду, так і з тилу, то він вибрав найдобірніших воїнів з усього Ізраїлю, і вишикувався проти арамійців.",
        "10": "Решту війська він передав під командування свого брата Авішая, аби він виступив проти аммонійців.",
        "11": "Йоав наказав: Якщо переважатимуть у силі арамійці мене, ти прийдеш мені на підмогу, а якщо аммонійці будуть брати верх над тобою, то я прийду на допомогу тобі.",
        "12": "Тож будь мужнім! Ми будемо твердо стояти за наш народ і за місто нашого Бога, а Господь нехай учинить те, що вважатиме за найкраще!",
        "13": "Отже, Йоав з усім військом, що було з ним, вступили в бій з арамійцями, й ті побігли перед Ізраїльтянами.",
        "14": "Коли ж аммонійці побачили, що арамійці побігли, то вони також почали втікати від Авішая, і повернулись у місто. Йоав зупинив переслідування аммонійців і повернувся в Єрусалим.",
        "15": "Коли арамійці побачили, що зазнали поразки від Ізраїльтян, то вони вирішили об’єднатись разом.",
        "16": "Гададезер відправив гінців і спровадив арамійців, що були за Рікою ( Євфрат ). Вони зосередились біля Хеламу під проводом Шоваха, командувача армії Гададезера.",
        "17": "Коли про це повідомили Давидові, то він зібрав усе Ізраїльське військо, переправився через Йордан і прибув на територію Хеламу. Арамійці виступили проти Давида, й почалась битва.",
        "18": "В результаті арамійці знову побігли від Ізраїлю. Давид знищив сімсот військових колісниць арамійців і сорок тисяч вершників. Сам же командувач війська Шовах, після поранення там же помер.",
        "19": "Коли ж усі підлеглі Гададезеру царі зрозуміли, що зазнали остаточної поразки від Ізраїлю, то уклали з Ізраїлем мир і підкорились їм. Арамійці ж надалі боялись допомагати аммонійцям."
    },
    "11": {
        "1": "Наступного року, коли царі зазвичай вирушають у походи, Давид послав Йоава зі своїми воїнами й усім військом Ізраїлю; вони розгромили аммонійців, і взяли в облогу їхню столицю Раббу. Давид же залишався в Єрусалимі.",
        "2": "Так сталось, що якось під вечір, піднявшись зі свого ліжка, Давид проходжувався на даху царського палацу. З даху він побачив неподалік жінку, що купалась. Та жінка була з вигляду дуже вродливою.",
        "3": "Тож Давид послав, аби щось довідатись про ту жінку. Йому повідомили: Це – Вірсавія, Еліямова дочка, дружина хеттейця Урії.",
        "4": "Давид відправив за нею посланців і наказав привести. Коли вона прийшла до нього, він схилив її до статевих стосунків, – це був якраз час, коли вона очистилась від своєї менструації, – після чого вона повернулася до свого дому.",
        "5": "Але жінка завагітніла, тому вона послала повідомити про це Давида, сказавши: Я – вагітна.",
        "6": "Тоді Давид послав до Йоава гінця з наказом: Пришли до мене хеттейця Урію! І Йоав послав Урію до Давида.",
        "7": "А коли Урія прибув до нього, Давид почав питати про те, як почувається Йоав, у якому стані військо, та які обставини на війні.",
        "8": "Нарешті Давид сказав Урії: Йди до свого дому, помий свої ноги й відпочинь! Коли Урія вийшов із царського палацу, за ним понесли подарунок від царя.",
        "9": "Проте Урія спав в приміщенні біля брами царського палацу разом з усіма слугами свого володаря, а до свого дому він не пішов.",
        "10": "Тож Давида повідомили, сказавши: Урія не пішов до свого дому! Наступного дня Давид запитав Урію: Хіба ти не повернувся з далекої дороги? Чому ти не пішов до свого дому?",
        "11": "Але Урія відповів Давидові: Божий Ковчег, Ізраїль та Юда мешкають у наметах; мій командир Йоав, і воїни мого володаря таборують у відкритому полі, а я мав би йти до свого дому, – їсти, пити та спати зі своєю дружиною? Присягаюсь тобою і твоїм життям, я такого не вчиню!",
        "12": "Після цього Давид сказав до Урії: Тоді залишайся тут ще й сьогодні, а завтра я тебе відпущу! Тож Урія залишався в Єрусалимі того дня й до наступного.",
        "13": "Давид запросив його, аби він разом з ним їв і пив, так що Давид упоїв Урію. Проте той, вийшовши увечері, ліг спати на своє місце з слугами свого володаря, але до свого дому не пішов.",
        "14": "А вранці Давид написав листа Йоаву й передав його через Урію.",
        "15": "В тому листі він написав, наказуючи: Постав Урію спереду в найзапеклішому бою, після чого відступіть від нього, щоб у нього влучили, й він загинув.",
        "16": "Так і сталося: під час облоги міста Йоав поставив Урію в тому місці, про яке знав, що там найхоробріші воїни ворога.",
        "17": "Коли ж ці воїни вийшли з міста й почалась битва з Йоавом, у бою полягло кілька воїнів з Давидового війська. Тоді також загинув і хеттеєць Урія.",
        "18": "Тож Йоав відправив посланця з повідомленням до Давида про всі обставини того бою.",
        "19": "Він дав особливу вказівку посланцеві, кажучи: Коли ти скінчиш розповідати цареві про весь перебіг бою,",
        "20": "і тоді, коли цар запалає гнівом, і він скаже тобі: Чому ви так близько підійшли до міста, щоб там битись? Хіба ви не знали, що зі стіни стріляють?",
        "21": "Хто вбив Авімелеха, Єрувваалового сина? Хіба не жінка, кинувши на нього зі стіни міста Тевеца кусок каменю від жорна, й він загинув? Навіщо ви підійшли близько до стіни? – Тоді ти скажи: Твій слуга, хеттеєць Урія, також загинув…",
        "22": "Отже, посланець прийшов і розповів Давидові про все, як йому наказав Йоав.",
        "23": "Зокрема, посланець так сказав Давидові: Ті воїни сильні, тому спочатку навіть мали над нами перевагу й почали нас переслідувати в полі, але потім ми погнались за ними аж до входу в браму.",
        "24": "Тоді їхні лучники почали стріляти на твоїх воїнів зі стіни, а тому деякі з воїнів царя загинули, зокрема загинув і твій слуга, хеттеєць Урія…",
        "25": "Після цього Давид звелів посланцеві, аби той переказав Йоавові: Нехай тебе не тривожить те, що сталось, адже меч на війні пожирає то одного, то іншого. Підсиль свій тиск на місто, і знищ його! – Сподіваюсь, ці слова підбадьорять Йоава!",
        "26": "Коли дружина Урії дізналась, що її чоловік Урія помер, то оплакувала свого чоловіка.",
        "27": "Але щойно дні жалоби минули, Давид послав за нею, і забрав її до свого палацу. Вірсавія стала йому дружиною, й народила йому сина. Проте справа, яку вчинив Давид, була вкрай підступною в очах Господа."
    },
    "12": {
        "1": "Тому Господь послав до Давида Натана, який, прийшовши, розповів Давидові: В одному місті жили два чоловіки: один – багатий, а другий – бідний.",
        "2": "У багатого були отари овець і дуже великі стада,",
        "3": "а в бідняка не було нічого, крім однієї малої овечки, яку він купив маленькою і вигодував. Вона в нього разом з його дітьми виросла. Вона їла його хліб, пила з його чаші та на його грудях засинала, – була йому як дочка.",
        "4": "Якось до багатого чоловіка зайшов подорожній, і той пожалів узяти щось зі своєї отари, або зі своїх стад, аби пригостити подорожнього, що до нього прийшов, а він відібрав овечку бідняка й приготував її для чоловіка, який до нього зайшов.",
        "5": "Давид спалахнув великим гнівом на того чоловіка, і сказав Натанові: Як живий Господь, чоловік, який це вчинив, заслуговує смерті",
        "6": "за те, що вчинив таку ганебну річ, і не виявив жодного співчуття; а за ту овечку він має заплатити в чотирикратному розмірі!",
        "7": "Тоді Натан промовив до Давида: Ти є тим чоловіком! Так говорить Господь, Бог Ізраїлю: Я помазав тебе царем над Ізраїлем, і Я спас тебе від рук Саула!",
        "8": "Я дав тобі дім твого володаря, та жінок твого володаря на твоє лоно, Я дав тобі весь рід Ізраїля і Юди, а якби й цього було замало, додав би тобі ще більше!",
        "9": "Чому ж ти так зневажливо поставився до Господніх слів, учинивши перед Ним злочин? Хеттейця Урію ти віддав під меч, убивши його руками аммонійців, а його дружину ти взяв собі за жінку.",
        "10": "Тому з цього часу меч повіки не відступить від твого дому через те, що ти зневаживши Мене, взяв дружину хеттейця Урії, щоб вона була твоєю дружиною!",
        "11": "Так говорить Господь: Ось Я виведу на тебе лихо з твого власного дому; на твоїх очах заберу від тебе дружин і віддам їх найближчому до тебе, який матиме з ними статеві стосунки серед ясного дня.",
        "12": "Ти все це вчинив таємно, а Я здійсню це провіщення перед усім Ізраїлем у світлі сонця.",
        "13": "Після цього Давид сказав Натанові: Я, дійсно, згрішив перед Господом! Натан же відповів Давиду: Господь простив твій гріх, – і ти не помреш.",
        "14": "Але оскільки ти своїм учинком збезчестив Господа перед Його ворогами, то твій новонароджений син неодмінно помре!",
        "15": "І Натан пішов до свого дому, а Господь уразив дитину, що народила дружина Урії Давидові, й дитина захворіла.",
        "16": "Давид благав Бога за дитину; Давид постив, зодягнувшись у вереття, а прийшовши до дому, лежав цілу ніч на землі.",
        "17": "Коли підійшли до нього старійшини його роду, щоб підвести його з землі, він не захотів підніматись, і нічого з ними не їв.",
        "18": "Так сталося, що на сьомий день дитина померла. Але Давидові слуги боялися йому повідомити, що хлопчик помер, мовляв: Ось, поки ще дитина була живою, ми вмовляли його, але він не слухав, то як можемо йому повідомити, що хлопчик помер, адже він може вчинити з собою щось погане.",
        "19": "Але Давид зауважив, що його слуги шепочуться між собою, – з цього Давид зрозумів, що дитя померло, тому Давид запитав своїх слуг: Що хлопчик, насправді, помер? Вони ж відповіли: Так, помер…",
        "20": "Тоді Давид підвівся з землі, вмився й намастився єлеєм, переодягнувся і пішов до Господнього Храму, щоб поклонитись Йому. Повернувшись до свого палацу, він попросив, аби дали йому їсти, – і коли йому подали страву, він їв.",
        "21": "Тоді його слуги спитали його: Що має означати така твоя поведінка? Адже, поки дитина ще була живою, ти постив і плакав, а коли хлоп’ятко померло, ти встав, і почав їсти?",
        "22": "Давид відповів: Поки дитина ще жила, я постив і плакав, сподіваючись: Хто знає, може Господь помилує мене, і хлопчик житиме?!.",
        "23": "Тепер же, коли він помер, то для чого я маю постити? Хіба я зможу його повернути. Це я піду за ним, а він вже не повернеться до мене…",
        "24": "Після цього Давид потішив сумуючу дружину Вірсавію, увійшов до неї і спав з нею, – вона завагітніла знову й народила сина, назвавши його Соломоном. Він був Господнім улюбленцем.",
        "25": "Тому Він ( Господь ) послав пророка Натана, й через нього дав йому ім’я Єдід’я, бо так побажав ГОСПОДЬ…",
        "26": "Тим часом Йоав вирішив підкорити Равву аммонійців, і вже захопив царську фортецю.",
        "27": "Після цього Йоав послав до Давида вісників, повідомляючи: Я закінчую воювати проти Равви, і вже захопив водні джерела міста.",
        "28": "Отже, збери решту війська та вчини облогу міста, й захопи його, адже, якщо захоплю місто я, то воно буде назване моїм ім’ям!",
        "29": "Тож Давид зібрав усе військо, вирушив на Равву, розпочав проти міста бойові дії, і захопив його.",
        "30": "Він зняв корону з голови їхнього царя Мілкона вагою у талант золота, прикрашену дорогоцінним каменем; цю корону поклали на голову Давида. Крім того, він виніс з міста дуже велику здобич.",
        "31": "Мешканців, які були у місті, він забрав із собою і приставив їх до пил, до залізних молотарок, та до залізних сокир, заставив працювати в цегельнях. Так само Давид учинив з усіма іншими містами аммонійців, після чого Давид з усім військом повернувся в Єрусалим."
    },
    "13": {
        "1": "Після цього сталась неприємна подія. У Давидового сина Авесалома, була вродлива сестра на ім’я Тамара, в яку закохався інший син Давида, Амнон.",
        "2": "Амнон дуже страждав через це, так що аж захворів з приводу своєї сестри Тамари, адже вона була ще дівчиною, і Амнон ніяк не наважувався щось їй заподіяти.",
        "3": "Але в Амнона був приятель на ім’я Йонадав, син Давидового брата Шіми. Йонадав був дуже лукавою й хитрою людиною.",
        "4": "Він запитав Амнона: Чому це ти, царевичу, з кожним днем все марнієш? Невже ти не розповіси мені? Амнон йому відповів: Я закохався в сестру свого брата Авесалома, Тамару.",
        "5": "І Йонадав йому порадив: Лягай на своє ліжко і вдавай із себе хворого, і коли твій батько прийде тебе відвідати, то скажи йому: Нехай би прийшла моя сестра Тамара й нагодувала мене їжею, яку приготує прямо переді мною, так, щоб я бачив, і міг попоїсти з її рук!",
        "6": "Отже, Амнон ліг і вдав із себе хворого. А коли прийшов цар, аби його відвідати, Амнон попросив царя: Нехай прийде моя сестра Тамара і спече переді мною два млинці, то я з’їв би з її рук!",
        "7": "Тож Давид послав до помешкання Тамари, аби їй сказали: Піди в дім твого брата Амнона й приготуй йому їжу!",
        "8": "І Тамара пішла в дім свого брата Амнона, в той час як він лежав у ліжку. Вона взяла муки, замісила тісто, й спекла перед його очима, приготувавши млинці.",
        "9": "Потім взяла сковорідку й поставила її перед Амноном; але він відмовився їсти, сказавши: Нехай вийдуть від мене всі! І всі вийшли від нього.",
        "10": "Тоді Амнон сказав до Тамари: Принеси їжу в кімнату, і я споживатиму з твоїх рук! Тамара взяла млинці, які спекла, й принесла своєму братові Амнону, в кімнату.",
        "11": "І коли вона подавала йому їсти, він вхопив її в обійми і сказав їй: Ходи й лягай зі мною, моя сестро!",
        "12": "Але вона йому відповіла: Ні, мій брате, не ганьби мене, адже такого не можна робити в Ізраїлі! Не чини такого божевілля!",
        "13": "Зрештою, куди я піду зі своїм безчестям? Так само й ти станеш, як один з негідників в Ізраїлі! Краще вже поговори з царем, а він мене тобі не відмовить!",
        "14": "Але він не захотів її слухати, а взяв силою і, зґвалтувавши, зганьбив її.",
        "15": "Після цього вона стала Амнону огидною, – він її дуже зненавидів, і ця його ненависть була сильнішою за те кохання, яке раніше відчував до неї. Тому сказав їй Амнон: Вставай і йди геть!",
        "16": "Але вона йому сказала: Ні, мій брате, адже коли ти проженеш мене, то це буде ще більший злочин, ніж той, який ти заподіяв мені! Але він не захотів навіть слухати її,",
        "17": "а покликав юнака, який йому прислугував, і наказав: Прожени її геть від мене, та замкни за нею двері!",
        "18": "На ній же був оздоблений прикрасами одяг, оскільки так одягалися цареві дочки за свого дівоцтва. Слуга Амнона вивів її геть і замкнув за нею двері.",
        "19": "Тамара посипала попелом свою голову, розірвала свій оздоблений одяг, і, вхопившись руками за свою голову, вона йшла й голосила.",
        "20": "Зустрівши сестру, її брат Авесалом запитав її: Чи часом не був з тобою твій брат Амнон? Тож тепер, моя сестро, мовчи, адже він – твій брат! Не бери цього так близько до серця! Отже, засмучена і самотня Тамара залишилась у домі свого брата Авесалома.",
        "21": "Дізнавшись про всі ці події, цар Давид дуже запалав гнівом.",
        "22": "Що ж до Авесалома, то він не розмовляв з Амноном ні про погане, ні про добре, оскільки Авесалом зненавидів Амнона за те, що той збезчестив його сестру Тамару.",
        "23": "Так сталося, що через два роки, коли в Авесалома стригли овець у Баал-Хацорі, що неподалік наділу Єфрема, то Авесалом запросив усіх царських синів.",
        "24": "Авесалом також прийшов до царя, і сказав: Ось у твого слуги стрижуть овець, – тож, будь ласка, царю, завітай зі своєю свитою до твого слуги.",
        "25": "Але цар відповів Авесаломові: Ні, мій синку, ми не можемо всі піти, аби тебе не обтяжувати. І хоч той наполягав, проте Давид відмовився йти, і благословивши, відіслав його.",
        "26": "Тоді Авесалом сказав: Якщо вже так, то нехай піде з нами мій брат Амнон. А цар сказав йому: А для чого він має йти з тобою?",
        "27": "Але Авесалом наполягав на своєму, тому цар відпустив з ним Амнона та інших царських синів.",
        "28": "Авесалом наказав своїм слугам, говорячи: Вважайте, щойно Амнонові стане весело від вина, я скажу вам: Вбийте Амнона! Тоді ви вб’єте його! Не бійтесь, адже це мій вам наказ. Будьте відважними і покажіть себе синами хоробрих!",
        "29": "Тож слуги Авесалома вчинили з Амноном так, як наказав Авесалом. Після цього всі інші царські сини підхопились, сіли кожен на свого осла, та з поспіхом повтікали.",
        "30": "Але сталося так, що поки вони були ще в дорозі, Давидові сказали, що Авесалом повбивав усіх царських синів, не залишивши живим жодного.",
        "31": "Тому цар устав, розірвав свій одяг та впав на землю; так само й усі його слуги, також у розірваних одежах стояли навколо нього.",
        "32": "Але Йонадав, син Давидового брата Шіми, сказав: Нехай мій володар не вважає, що загинули всі юнаки, царські сини, тому що вбитий лише Амнон! Адже Авесалом прийняв таке рішення ще в той день, коли Амнон збезчестив його сестру Тамару.",
        "33": "Тож нехай мій володар, цар не бере так близько до серця отриманої вістки, вважаючи, що загинули всі царські сини, – бо, найімовірніше, загинув тільки Амнон.",
        "34": "Тим часом Авесалом утік. Слуга, що стояв на варті, підвівши свої очі, побачив багато людей, котрі рухались дорогою, спускаючись по схилу гори.",
        "35": "Тоді Йонадав промовив до царя: От і повертаються царські сини, – як говорив я, твій слуга, саме так і є.",
        "36": "Щойно він закінчив говорити, якраз прибули царські сини, котрі плакали та голосили. Голосно заридав разом з усіма своїми слугами і сам цар.",
        "37": "Утікши, Авесалом прибув до гессурського царя Талмая, Аммігудового сина. Давид же оплакував свого сина щодня.",
        "38": "Втікши, Авесалом прибув до Гессуру й перебував там три роки.",
        "39": "За той час цар Давид перестав гніватись на Авесалома, оскільки затих біль втрати сина Амнона."
    },
    "14": {
        "1": "Йоав, син Церуї, зауважив, що серце царя не байдуже до Авесалома.",
        "2": "Тому Йоав послав до міста Текої, аби привели звідти мудру жінку і сказав до неї: Вдавай, що перебуваєш у жалобі, – одягнися в одежу скорботи, не намащуйся єлеєм та прикинься жінкою, яка вже давно перебуває у жалобі за померлим;",
        "3": "тоді підеш до царя і говоритимеш з ним. Далі Йоав підмовив її, які слова вона має сказати цареві.",
        "4": "Отже, увійшовши, жінка з Текої, перш ніж звернутись до царя, впала долілиць, поклонилася і заволала: Допоможи мені, царю!",
        "5": "Цар запитав її: Що трапилось? Вона ж відповіла: Ой, – я жінка вдовиця; мій чоловік помер.",
        "6": "У твоєї слугині було два сина, – вони побились між собою на полі, де не було нікого, хто би їх розборонив, – тому один так вдарив іншого, що вбив його.",
        "7": "Тепер уся родина повстала проти твоєї слугині, й домагається: Видай братовбивцю, і ми його стратимо за смерть його брата, якого він убив! Хоч він єдиний спадкоємець, усе одно має вмерти! Так вони хочуть загасити ту останню іскорку, яка в мене ще жевріє, аби не залишилось після мого чоловіка ні імені, ні нащадків на цій землі!",
        "8": "Тоді цар сказав жінці: Повертайся до свого дому, а я дам розпорядження щодо твоєї справи.",
        "9": "Однак жінка з Текої відповіла цареві: Володарю мій, царю, нехай на мене ляже та провина, та на рід мого батька, а цар та його престол хай будуть невинні!",
        "10": "І цар сказав: Того, хто говорив би щось проти тебе, приведи його до мене, і він більше не торкнеться тебе!",
        "11": "Вона ж наполягала: Нехай цар згадає про Господа, Бога свого, щоб месники за кров не множили насильства, і щоб не погубили мого сина! Тоді цар сказав: Як живий Господь, жодна волосинка з голови твого сина не впаде на землю!",
        "12": "Після цього жінка сказала: Дозволь твоїй слугині сказати ще одне слово до мого володаря, царя. А він відповів: Говори!",
        "13": "І жінка сказала: Для чого зараз мислиш усупереч Божого народу? Адже, прийнявши зараз таке рішення, ти певною мірою сам є винуватцем, оскільки досі цар не повернув власного вигнанця.",
        "14": "Адже, безперечно, ми всі помремо, оскільки ми, як та вода, що розлита на землю, і якої вже неможливо зібрати. Разом з тим Бог не відбирає життя, але обмірковує спосіб, як би приречений вигнанець перестав бути вигнанцем.",
        "15": "А те, що я тепер прийшла розповісти про цю справу моєму володарю цареві, так це тому, що люди наганяють на мене страх. От і подумала твоя слугиня: Порозмовляю з царем, – може цар якимось чином виконає прохання своєї слугині.",
        "16": "Адже цар вислухає, і врятує свою слугиню з рук людини, яка хотіла би знищити мене разом з моїм сином з Божої спадщини.",
        "17": "Твоя слугиня вирішила: Нехай же слово мого володаря царя заспокоїть мене, оскільки мій володар цар, наче Божий ангел, аби вислухати й визначити, що добре, а що зле, а Господь, твій Бог, нехай буде з тобою.",
        "18": "Відповідаючи, цар промовив до тієї жінки: Не приховай від мене того, про що я тебе запитаю. А жінка відповіла: Нехай мій володар, цар, питає.",
        "19": "І цар запитав: Чи за всією цією справою часом не стоїть рука Йоава? Відповідаючи, жінка промовила: Так певно, як ти живий, мій володарю, царю, ніхто не зможе відхилитись ні вправо, ні вліво в усьому, що сказав мій володар, цар, – як правда й те, що твій слуга Йоав наказав мені це зробити; він же підмовив твою слугиню, які слова я маю сказати.",
        "20": "Твій слуга Йоав це вчинив, аби до цієї справи підійти з іншого боку. Що ж до мого володаря, то він мудрий, як Божий ангел, і знає про все, що діється на землі!",
        "21": "Після цього цар сказав Йоаву: Гаразд, я зроблю, як ти пропонуєш! Тож іди, і поверни того юнака, Авесалома!",
        "22": "Упавши долілиць, Йоав поклонився і поблагословив ( подякував ) царя, після чого Йоав сказав: Тепер твій слуга зрозумів, що здобув довір’я ( ласку ) у тебе, мій володарю царю, адже цар виконав прохання свого слуги.",
        "23": "Отже, Йоав вирушив до Гессуру й спровадив звідти Авесалома в Єрусалим.",
        "24": "Цар наказав: Нехай повертається до свого дому, але мені на очі не показується! Тож, повернувшись до свого дому, Авесалом з царем не зустрічався.",
        "25": "Проте в усьому Ізраїлі не було вродливішого й більш вихваленого чоловіка, ніж Авесалом, – від голови й до п’ят не було в ньому жодної фізичної вади.",
        "26": "А коли він стриг волосся на своїй голові, – а зазвичай він стригся щороку, оскільки волосся у нього було дуже важке, і він був змушений стригтись, – то волосся його голови важило двісті шеклів, за усталеною царем вагою.",
        "27": "Авесалому народилося три сини й одна дочка на ім’я Тамара. Вона також була дуже вродливою жінкою.",
        "28": "Протягом двох років Авесалом мешкав у Єрусалимі, але з царем так і не бачився.",
        "29": "Якось Авесалом послав, аби покликали Йоава, щоб послати його до царя, але той не захотів прийти до нього. Тоді послав до нього другий раз, але він знову відмовився прийти.",
        "30": "Тож він сказав своїм слугам: Дивіться, ось ділянка поля Йоава межує з моїм полем, і там у нього поспіває ячмінь, – підіть і підпаліть його! Слуги Авесалома підпалили ту ділянку, й вона згоріла.",
        "31": "Після цього Йоав прийшов до дому Авесалома і запитав його: Навіщо твої слуги спалили моє поле?",
        "32": "Авесалом же пояснив Йоаву, що він посилав за ним з проханням: Прийди до мене, адже я хочу послати тебе до царя, аби запитати, для чого я повернувся з Гессуру? Краще було би мені залишатись там. Я, справді, хочу побачитись з царем! Якщо я і досі залишаюсь винуватим, то нехай він стратить мене!",
        "33": "Йоав пішов до царя і все йому переказав. Після цього цар покликав Авесалома, і той прийшов до царя та поклонився йому, впавши долілиць перед царем. Цар же поцілував Авесалома."
    },
    "15": {
        "1": "Незабаром Авесалом придбав собі колісницю з кіньми і п’ятдесят чоловіків, які би бігли перед нею.",
        "2": "Авесалом рано вставав, й зупинявся на узбіччі дороги біля міської брами, й коли якась людина йшла до царя, щоб той вирішив її судову справу, то таку людину підкликав Авесалом і питав: З якого ти міста? А коли той відповідав: Твій слуга з такого-то Ізраїлевого племені,",
        "3": "то Авесалом говорив йому: Твоя справа, дійсно, варта уваги й справедлива, але, на жаль, у царя немає нікого, хто міг би тебе вислухати.",
        "4": "Потім Авесалом додавав: От якби мене поставили суддею в цьому краю, то коли б до мене приходила людина з якоюсь скаргою, чи судовою справою, то я судив би по справедливості.",
        "5": "А коли хтось підходив, аби йому поклонитись, то він простягав до нього руки, обіймав і цілував його.",
        "6": "Так ставився Авесалом до кожного Ізраїльтянина, що йшов до царя на суд. Таким чином Авесалом схиляв на свій бік серця Ізраїльтян.",
        "7": "Після чотирьох років такої діяльності Авесалом сказав цареві: Я хотів би піти в Хеврон і виконати свої обітниці, які я дав Господу.",
        "8": "Адже коли твій слуга ще перебував в арамійському Гессурі, то дав обітницю такого змісту: Якщо Господь дійсно поверне мене в Єрусалим, то я поклонюсь ( принесу жертву ) Господу.",
        "9": "Цар йому відповів: Іди з миром. Тож він зібрався й пішов у Хеврон.",
        "10": "Звідти Авесалом таємно розіслав своїх агентів до всіх племен Ізраїлю з наказом: Як тільки ви почуєте звук труби, то волайте: Авесалом став царем у Хевроні!",
        "11": "Авесалом запросив із собою з Єрусалима двісті мужів, які супроводжували його у простоті серця, нічого не відаючи про змову.",
        "12": "Авесалом покликав також гілонійця Ахітофела, радника Давида з його родинного міста Гіло, і коли приносились жертвоприношення, відбулась дуже міцна таємна змова, і чимало народу приєднувалось до Авесалома.",
        "13": "До Давида прийшов вісник з повідомленням: Ізраїльські мужі схилились на бік Авесалома.",
        "14": "Тоді Давид сказав усім своїм слугам, котрі були з ним у Єрусалимі: Вирушаймо і будемо втікати, бо інакше ми не зможемо врятуватись від Авесалома! Не гаючи часу, виходьте, щоб він зненацька не напав на нас, не наробив нам лиха та не знищив усіх мешканців міста мечем!",
        "15": "А слуги царя сказали цареві: Щоби тільки наш володар, цар, вирішив, ми, твої слуги, будемо з тобою.",
        "16": "Тож цар вирушив з усією родиною пішки, залишивши десять своїх наложниць, аби стерегли палац.",
        "17": "Отже, йдучи пішки, цар з усім своїм народом зупинились біля останнього дому.",
        "18": "Всі його дворові слуги йшли поруч з ним, а також усі керетійці, всі пелетійці і всі ґіттійці, – загальною кількістю шістсот мужів, що супроводжували його з Ґата, – вони йшли перед царем.",
        "19": "Цар запитав ґіттійця Іттая: Чому ти також йдеш з нами? Повертайся і залишись з новим царем, адже ти – чужинець, і навіть вигнанець зі свого краю.",
        "20": "Заледве учора ти прийшов, як же сьогодні я можу силувати тебе йти з нами? Адже я сам не відаю, куди йду. Повертайся і дозволь повернутись своїм братам разом з тобою, і нехай Господь виявить до вас милосердя та вірність.",
        "21": "Але Іттай, відповідаючи цареві, запевнив: Як живий Господь, і як живий мій володар, цар, я буду там, де лише буде мій володар, цар, – чи то на смерть, чи то на життя, – там буде і твій слуга!",
        "22": "Після цих слів Давид сказав Іттаю: Тоді, вперед! І пішов ґіттієць Іттай, з усіма своїми воїнами та з їх дружинами й дітьми, котрі були з ним.",
        "23": "І коли вони йшли, весь край дуже плакав… Цар з усім народом переправився через потік Кедрон, а весь озброєний люд пішов дорогою в напрямку пустелі.",
        "24": "Був там і священик Садок разом з усіма левітами, які несли Ковчег Божого Заповіту. Вони поставили Божий Ковчег, і Авіятар приносив жертви всепалення, аж доки весь народ не вийшов з міста.",
        "25": "Але цар сказав Садокові: Поверни Божий Ковчег у місто. Якщо Господь змилосердиться до мене, то Він поверне мене, аби мені побачити його на його постійному місцеперебуванні.",
        "26": "А якщо Він скаже: Ти не бажаний Мені, – то я готовий і до цього, – нехай Він чинить зі мною, як уважає правильним!",
        "27": "Потім цар сказав священикові Садокові: Невже ти не розумієш? Повертайся з миром у місто, разом зі своїм сином Ахімаасом та Йонатаном, сином Авіятара, – обидва ваші сини нехай будуть з вами.",
        "28": "Пам’ятайте також, що я чекатиму біля йорданських бродів у пустелі, аж поки не прийде від вас вістка з повідомленням для мене.",
        "29": "Отже, Садок та Авіятар повернули Божий Ковчег до Єрусалима, і залишались там.",
        "30": "Сам же Давид, підіймаючись на гору Оливну, йшов і плакав; він йшов босим з покритою головою, як і весь озброєний народ, що був з ним, – кожен покривши свою голову, й підіймаючись угору, плакав.",
        "31": "Коли ж Давидові повідомили, що і Ахітофел серед змовників з Авесаломом, то Давид заволав: Благаю Господи, перетвори Ахітофелову раду в ніщо!",
        "32": "Коли ж Давид піднявся на вершину гори, де зазвичай поклоняються Богові, йому назустріч вийшов Хушай із Арки, в розірваному на собі одязі, і з порохом на своїй голові.",
        "33": "І Давид сказав йому: Якщо підеш далі зі мною, то будеш для мене тягарем,",
        "34": "а коли повернешся в місто і скажеш Авесаломові: Я хочу бути твоїм слугою, царю! Я раніше був слугою твого батька, але зараз хочу бути твоїм слугою, то так ти зможеш уневажнити щодо мене раду Ахітофела.",
        "35": "Там з тобою будуть також священики Садок і Авіятар, – і яку лише почуєш інформацію з царського палацу, повідом про те священикам Садокові та Авіятарові.",
        "36": "З ними й обидва їхні сини: Ахімаас, син Садока, та Йонатан, син Авіятара. Через них пересилайте мені все, що дізнаєтесь.",
        "37": "Хушай, приятель Давида, прийшов у місто якраз тоді, коли в Єрусалим вступав Авесалом."
    },
    "16": {
        "1": "Щойно Давид почав спускатись з вершини гори, як побачив Ціву, слугу Мефівошета, який прямував назустріч з парою нав’ючених ослів, які везли двісті хлібин, сто китиць родзинок, сто фінікових коржиків і бурдюк вина.",
        "2": "Цар запитав Ціву: Для чого все це? Ціва відповів: Осли для царської родини, щоб на них їздити, хліби та фрукти на їжу слугам, а вино, щоб пили ті, котрі ослабнуть у пустелі.",
        "3": "Тоді цар запитав: Де ж нині син твого господаря? А Ціва відповів цареві: Він залишився в Єрусалимі, сподіваючись: Тепер Ізраїль поверне мені царство мого батька!",
        "4": "І цар сказав Ціві: Все, що було власністю Мефівошета, відтепер твоє! А Ціва сказав: Низько кланяюсь тобі, й бажаю надалі бути для тебе корисним, мій володарю, царю!",
        "5": "А коли цар Давид підійшов до Бахуріма, то звідти вийшов чоловік з родини Саула, на ім’я Шімей, син Ґери. Він ішов, висловлював прокляття,",
        "6": "і кидав каміння на Давида та на всіх слуг царя Давида, хоча справа і зліва від нього йшли могутні воїни.",
        "7": "Проклинаючи, Шімей говорив такі слова: Іди геть! Геть, кривавий злочинцю й негіднику!",
        "8": "Нарешті Господь обернув на тебе всю кров родини Саула, царський престол якого ти зайняв. Тож Господь тепер віддав царство в руки твого сина Авесалома! Твій злочин впав на тебе, оскільки ти заплямований кров’ю!",
        "9": "Тоді Авішай, син Церуї, промовив до царя: Навіщо цей здохлий пес проклинає мого володаря, царя? Дозволь, я піду та зітну йому голову!",
        "10": "Але цар сказав: Що нам з вами до того, сини Церуїни, що він проклинає, адже Господь дозволив йому мовляв: Проклинай Давида! В такому разі, хто може сказати: Навіщо ти так чиниш?",
        "11": "Далі Давид промовив до Авішая і до всіх своїх слуг: Якщо мій власний син, який вийшов з мого лона, полює на моє життя, то що вже говорити про цього веніямінця? Тому облиште його, нехай проклинає, раз йому дозволяє Господь!",
        "12": "Може якраз Господь зверне увагу на мою безпомічність і віддасть мені Господь добром замість його (Шімеї) проклять сьогодні!",
        "13": "І Давид спокійно йшов далі зі своїми людьми дорогою, тоді як Шімей йшов узбіччям гори неподалік від нього, – йшов, проклинав і раз у раз жбурляв у нього каміння та сипав порохом…",
        "14": "Нарешті цар і весь народ, що був з ним, змучені та ослаблі, прибули до Йордану, й там відпочили.",
        "15": "Що ж до Авесалома, то він з усім Ізраїльським народом, і, зокрема, в супроводі Ахітофела, увійшли в Єрусалим.",
        "16": "Так сталося, що якраз у той час прийшов у Єрусалим аркієць Хушай, приятель Давида. Підійшовши до Авесалома, Хушай вигукнув до Авесалома: Нехай живе цар! Нехай живе цар!",
        "17": "Авесалом запитав Хушая: Так ось така твоя вірність своєму другу?! Чому ж ти не пішов разом зі своїм приятелем?",
        "18": "А Хушай відповів Авесаломові: Для чого? Адже, кого обрав Господь, і цей народ, – всі Ізраїльтяни, – з ними і я залишусь!",
        "19": "Зрештою, кому я мав би служити, як не його синові? Як я служив твоєму батькові, так і служитиму тобі!",
        "20": "Після цього Авесалом запитав Ахітофела: Дай якусь пораду, що маємо робити далі?",
        "21": "І Ахітофел сказав Авесалому: Увійди до наложниць твого батька, котрих він залишив, аби стерегли палац. Коли ж увесь Ізраїль дізнається, що ти став ворогом своєму батькові, то зміцняться руки всіх твоїх прихильників.",
        "22": "Тож поставили Авесаломові на даху палацу намет, і Авесалом на очах усього Ізраїлю вступав у інтимні стосунки з наложницями свого батька.",
        "23": "Кожна порада Ахітофела, яку в ті дні він давав, сприймалась так само, як би це було провіщення Самого Бога; саме таке значення мала кожна порада Ахітофела як для Давида, так і для Авесалома."
    },
    "17": {
        "1": "Далі Ахітофел запропонував Авесалому: Дозволь мені вибрати дванадцять тисяч озброєних мужів, і я цієї ж ночі вирушу в погоню за Давидом.",
        "2": "Я нападу на нього, коли він ще стомлений і знесилений; така несподівана раптовість викличе в усіх жах, – люди, що з ним, розбіжаться, і я вб’ю лише самого царя, після чого",
        "3": "приведу до тебе весь народ, як приводять наречену до свого чоловіка. Адже якщо не стане людини, смерті якої ти жадаєш, то в усьому народі буде мир!",
        "4": "Така порада сподобалась Авесалому та всім старійшинам Ізраїлю.",
        "5": "Але Авесалом все ж сказав: Покличте ще і аркійця Хушая, – послухаємо, що скаже він.",
        "6": "Після того як Хушай прийшов до Авесалома, то Авесалом розповів, яку пораду дав йому Ахітофел, і запитав: Чи мали би ми діяти за його порадою? Якщо ні, то що порадиш ти?",
        "7": "Хушай відповів Авесалому: Цього разу порада Ахітофела недобра.",
        "8": "Далі Хушай сказав: Ти знаєш свого батька та його воїнів, що вони справжні лицарі, й зараз вони так розлючені, як польова ведмедиця, в якої відібрали дітей. До того ж, твій батько – досвідчений воїн, і не стане ночувати разом з народом.",
        "9": "Ось і тепер він, безперечно, ховається в якійсь печері, чи в якомусь іншому місці. І коли на самому початку поляжуть якісь твої люди, то, хто лише про це почує, скаже: Прибічники Авесалома зазнали поразки.",
        "10": "Тоді навіть найхоробріший, в якого серце подібне до лев’ячого, то і він все одно впаде на дусі, оскільки весь Ізраїль знає, що твій батько справжній лицар, як і ті, що з ним, – хоробрі воїни.",
        "11": "Ось що я раджу: Спочатку нехай до тебе збереться весь Ізраїль, – від Дана й до Вірсавії, – так багато, як піску на березі моря, – і ти особисто вирушиш з ними на битву.",
        "12": "І тоді наскочимо на нього, в якому б місці він не перебував, – нагрянемо на нього, як роса спадає на землю; після цього не залишиться ні він, ані жоден з тих вояків, що з ним!",
        "13": "Якби він навіть сховався в якомусь місті, то весь Ізраїль принесе стільки шнурів, що затягнемо його ( місто ) аж у потік, так що не залишиться від нього жодного камінця!",
        "14": "Тоді Авесалом і всі мужі Ізраїлю сказали: Порада аркійця Хушая краща, ніж порада Ахітофела! Однак все це було визначено Господом, аби добра ( для Авесалома ) порада Ахітофела була відкинута, оскільки Господь вирішив спровадити на Авесалома загибель.",
        "15": "І Хушай негайно розповів священикам Садоку й Авіятару, що порадив Авесалому та старійшинам Ізраїлю Ахітофел, а що порадив він.",
        "16": "Після цього він сказав: Терміново посилайте й повідомте Давидові мої слова: Не залишайся цієї ночі в пустелі біля йорданських бродів, але якомога швидше переправляйся, щоб часом не загинули як сам цар, так і весь його озброєний народ.",
        "17": "У той час Йонатан і Ахімаас знаходились біля Ен-Роґела, чекаючи повідомлень, і їм заборонялось з’являтись у місті, тоді як одна зі служниць приходила й усе їм розповідала. Вони ж негайно йшли й переказували це цареві Давидові.",
        "18": "Але одного разу їх побачив слуга, який доніс про них Авесаломові. Дізнавшись про це, вони обидва швидко втекли й прибули до житла якогось чоловіка в Бахурімі, на подвір’ї якого була криниця. Вони миттєво спустилися туди,",
        "19": "а дружина того чоловіка взяла покривало, розстелила його над отвором криниці й насипала на нього зерна для сушіння, так що нічого не можна було запримітити.",
        "20": "Коли ж прийшли слуги Авесалома до дому тієї жінки й запитали: Де Ахімаас та Йонатан, то жінка їм відповіла: Вони перебрели на другий бік потоку. Обшукавши скрізь, і не знайшовши, вони повернулись у Єрусалим.",
        "21": "Коли ж слуги Авесалома відійшли, сталося так, що вісники вилізли з криниці, пішли й усе розповіли царю Давиду. Вони особливо наголосили Давидові: Негайно вирушайте й переправляйтесь через води Йордану, оскільки так і так щодо вас порадив Ахітофел!",
        "22": "Тож Давид і весь народ, що був з ним, піднялись і всі перейшли Йордан. До враннішнього світанку, всі до одного, переправились через Йордан, – не залишилось по тім боці нікого.",
        "23": "Коли Ахітофел побачив, що не відбувається за його порадою, осідлав свого осла, вирушив і подався до свого дому в родинному місті. Він зробив Заповіт щодо своєї родини, після чого повісився. Після смерті, Ахітофела поховали в гробниці його батька.",
        "24": "Що ж до Давида, то він благополучно прибув у Маханаїм, тимчасом як Авесалом разом з усіма озброєними людьми Ізраїлю, що були з ним, тільки-но перейшли Йордан.",
        "25": "Замість Йоава, Авесалом призначив начальником війська Амаса. Амас був сином чоловіка-ізраїльтянина на ім’я Їтро, якого йому народила Авігея, дочка Нахаша й сестра Церуї, матері Йоава.",
        "26": "Ізраїльтяни, що з Авесаломом, отаборились в Гілеадському краю.",
        "27": "Так сталося, що коли Давид прийшов у Маханаїм, то Шовій, Нахашів син з аммонійської Равви, Махір, син Аммієла з Ло-Девара, та гілеадець Барзіллай з Роґеліма,",
        "28": "принесли Давидові та його війську постелі, миски, глиняний посуд, а також пшеницю, ячмінь, борошно, пряжене зерно, квасолю, сочевицю,",
        "29": "мед, масло, овець і коров’ячий сир, аби мали що їсти, оскільки розуміли: військо голодне, знесилене і спрагле, тому що йшло пустелею."
    },
    "18": {
        "1": "Давид оглянув військо, що було з ним, і призначив над ними тисячників і сотників.",
        "2": "Третину війська Давид віддав під командування Йоава, другу третину – під командування Авішая, Церуїного сина, брата Йоава, й третю частину – під командування ґіттійця Іттая. Звертаючись до війська, цар сказав: Я, безумовно, також піду з вами!",
        "3": "Але озброєний народ сказав: Ти не повинен йти! Адже навіть як би ми були змушені втікати, ніхто не зверне на це уваги; і хоч би половина з нас полягла, ніхто не візьме того близько до серця, але тепер ти один вартий десяти тисяч нас! Тому найкраще, щоб ти допомагав нам з міста.",
        "4": "Тоді цар їм відповів: Що ви вважаєте за краще, те я зроблю. Отже, цар став при брамі, а все військо проходило сотнями й тисячами.",
        "5": "Цар віддав такий наказ Йоаву, Авішаю та Іттаю, говорячи: заради мене, збережіть мого юнака Авесалома! Весь народ також чув наказ царя воєначальникам війська щодо Авесалома.",
        "6": "Коли ж військо вирушило на поле бою, назустріч Ізраїлю, запекла битва розгорілась в Єфремовому лісі.",
        "7": "Там бунтівне Ізраїльське військо було повністю розгромлене прибічниками Давида. Того дня відбулось велике побоїще, – полягло двадцять тисяч чоловік.",
        "8": "Звідти битва поширилась на всю ту околицю, проте ліс у той день знищив більше озброєного народу, ніж полягло від меча.",
        "9": "Так сталося, що Авесалом натрапив на воїнів Давида випадково. Авесалом їхав верхи на мулі, й коли мул вбіг під густе галуззя великого дуба, то волосся голови Авесалома зачепилося за гілляку дуба. Мул вирвався з-під нього, тоді як він повис між небом і землею.",
        "10": "Один з воїнів це побачив і повідомив Йоаву, говорячи: Я бачив Авесалома, який висить на дубі!",
        "11": "А Йоав сказав чоловікові, який йому про це повідомив: Якщо ти це бачив, то чому ти його там на місці не прикінчив? Я дав би тобі за це десять срібняків і один пояс!",
        "12": "Але той чоловік сказав Йоаву: Навіть якби ти відважив мені в руки тисячу срібняків, то і тоді я не підняв би своєї руки на царського сина, оскільки я чув власними вухами, як цар наказував тобі, Авішаю та Іттаю, говорячи: Вважайте, збережіть мого юнака Авесалома!",
        "13": "Тому якби я припустився такого злочину, – то оскільки жодна справа не залишається таємною для царя, – ти сам був би проти мене.",
        "14": "У відповідь Йоав сказав: Нема що з тобою гаяти час! Тож він узяв у свої руки три стріли, й ввігнав їх у серце Авесалома, коли той висів ще живим поміж гіллям дуба.",
        "15": "Йоава оточили десять воїнів, його зброєносців, накинулись на Авесалома й прикінчили його.",
        "16": "Після цього Йоав засурмив у сурму ( ріг ), і військо повернулось з погоні за Ізраїлем, таким чином Йоав стримав воїнів від подальшого переслідування.",
        "17": "Потім вони взяли тіло Авесалома, й кинули його в глибоку яму у лісі, та накидали на нього дуже велику купу каміння. Що ж до його прибічників, Ізраїльтян, то вони розбіглись, – кожен до своєї домівки.",
        "18": "Авесалом ще за свого життя вирішив поставити собі пам’ятний стовп, який стоїть у Царській долині, оскільки вважав: У мене немає сина, який зберіг би пам’ять мого імені. Тому він назвав той стовп своїм іменем. Він називається Каменем Авесалома й до сьогодні.",
        "19": "Ахімаас, син Садока, сказав: Дозвольте, я побіжу і повідомлю цареві, який справжній вирок виніс Господь щодо його ворогів!",
        "20": "Але Йоав сказав йому: Ти сьогодні не будеш людиною доброї вістки! Іншого дня, а не сьогодні ти занесеш добру вістку, адже мертвий царський син!",
        "21": "Тож Йоав наказав одному кушійцю: Іди, та розкажи цареві все, що ти бачив! Отже, кушієць поклонився Йоаву, й побіг.",
        "22": "Але Ахімаас, син Садока, наполягав на своєму й сказав Йоаву: Що би не сталось, дозволь мені бігти за кушійцем! Але Йоав відповів: Навіщо тобі бігти, мій сину, адже доброї вістки немає.",
        "23": "Як вже буде, – далі наполягав той, – але я все ж побіжу! І Йоав йому відповів: Тоді біжи! Тож Ахімаас побіг дорогою рівнини й випередив кушійця.",
        "24": "Давид у той час сидів між двома брамами, внутрішньою та зовнішньою. Вартовий же ходив по даху брами і по стіні. Підвівши свої очі, він побачив якогось одинокого чоловіка, який швидко рухався.",
        "25": "Тож вартовий загукав, повідомляючи про це цареві. Якщо він один, – сказав цар, – то він несе добру вістку! Але, поки той наближався,",
        "26": "вартовий побачив іншого чоловіка, який також біг, тому вартовий знову заволав у бік брами, сказавши: Ось біжить ще один чоловік, зовсім один! Цар відповів: Цей також добрий вісник!",
        "27": "Тоді вартовий додав: Як мені здається, першим біжить Ахімаас, син Садока. Цар же сказав: Це – чудова людина, й приходить переважно з доброю звісткою.",
        "28": "Ахімаас голосно вигукнув до царя: Мир! І, впавши долілиць перед царем, він сказав: Благословенний Господь, твій Бог, Який видав мужів, котрі підняли свою руку на мого володаря, царя!",
        "29": "Тоді цар запитав: Чи все гаразд з юнаком Авесаломом? Ахімаас відповів: Я тільки бачив якесь велике збентеження, коли царський слуга Йоав посилав твого слугу, але я не знаю, що там сталось…",
        "30": "Тоді цар сказав: Відійди й стань отут! І коли він відійшов, і став збоку,",
        "31": "увійшов кушієць. Кушієць сказав: Нехай мій володар, цар почує добру вістку про те, що сьогодні Господь виявив справедливість стосовно всіх, котрі повстали проти тебе!",
        "32": "І запитав цар кушійця: Чи все гаразд з юнаком Авесаломом? А кушієць відповів: Нехай те, що сталось з тим юнаком, станеться з усіма ворогами мого володаря, царя, та з усіма, котрі вороже повстали проти тебе!"
    },
    "19": {
        "1": "Цар розгублено затремтів. Він піднявся у верхню світлицю над брамою і заголосив. Рухаючись по кімнаті, він постійно повторював: Сину мій, Авесаломе, сину мій! Сину мій, Авесаломе! О, якби я вмер замість тебе! Авесаломе, сину мій, сину мій!",
        "2": "Йоава повідомили, що цар плаче та голосить за Авесаломом.",
        "3": "Тож радість перемоги того дня перетворилась у жалобу для всього війська, оскільки всім стало відомо, що цар тужить за своїм сином!",
        "4": "Повертаючись у той день після битви у свої міста, воїни входили крадькома, як прокрадаються солдати, котрі відчувають сором, як ніби вони втекли з поля бою.",
        "5": "А в той час, затуливши своє обличчя руками, цар у повний голос кричав: Сину мій, Авесаломе! Авесаломе, мій синку, сину мій!",
        "6": "Тоді Йоав увійшов у царську кімнату, і сказав: Ти нині знеславив усіх твоїх воїнів, котрі сьогодні врятували твоє життя, життя твоїх синів і твоїх дочок, а зрештою й життя твоїх жінок та життя твоїх наложниць!",
        "7": "Напевно, ти любиш тих, котрі тебе ненавидять, і ненавидиш тих, хто тебе любить! Ти сьогодні показав, що твої воєначальники й твої воїни для тебе нічого не значать. Я тепер зрозумів, що коли б залишився живим Авесалом, а ми всі сьогодні загинули, то це ти вважав би правильним!",
        "8": "Тож устань, вийди й щиро звернися з підбадьоренням до своїх воїнів, бо присягаюсь Господом, якщо негайно ти не вийдеш, то протягом ночі з тобою не залишиться жодного чоловіка! А це обернеться найгіршим лихом за всі нещастя, які доводилось тобі переживати від твоєї молодості й дотепер!",
        "9": "Після цих слів цар устав, і зайняв своє місце у брамі, а всьому військові повідомили, говорячи: Нарешті цар сидить на своєму місці у брамі! Тоді усе військо вишикувалось перед царем, в той час як Ізраїльтяни- заколотники розбіглись до своїх поселень.",
        "10": "Так сталося, що весь народ в усіх Ізраїлевих племенах почав ремствувати, говорячи: Цар нас рятував з рук наших ворогів; він нас спас із рук филистимців, а тепер він у вигнанні з краю через Авесалома;",
        "11": "Авесалом, якого ми помазали царем над нами, загинув у битві, – тож тепер чому ви зволікаєте й не повертаєте царя?",
        "12": "Дізнавшись про це, цар Давид послав до священиків Садока та Авіятара, таке звернення: Поговоріть зі старійшинами Юди і запитайте їх: Чому ви повинні виявитись останніми з тих, котрі хочуть повернути царя в його палац, адже розмови всього Ізраїлю доходять до царя, та до його родини?!",
        "13": "Ви є моїми братами, моєю кісткою та моїм тілом, тож чому ви маєте бути останніми щодо повернення царя?",
        "14": "Скажіть також Амасі: Хіба ти не моя кість і моє тіло? Нехай покарає мене Бог і ще додасть, якщо ти не будеш у мене воєначальником війська в усі дні замість Йоава!",
        "15": "Таким чином він схилив нащадків Юди, – всіх до одного чоловіка. Тож вони послали до царя сказати: Повертайся назад з усіма своїми слугами!",
        "16": "Повертаючись, цар прибув до Йордану. Юдеї ж вийшли в Ґілґал, аби зустріти його і переправити царя через Йордан.",
        "17": "З юдеями, назустріч з царем Давидом, поспішив і веніямінець Шімей, син Ґери, з Бахуріма.",
        "18": "З ним було тисяча веніямінців, у тому числі й Ціва, колишній слуга родини Саула, разом зі своїми п’ятнадцятьма синами та з двадцятьма своїми слугами. Вони перейшли по інший бік Йордану ще до приходу царя.",
        "19": "А перейшли брід з метою переправити родину царя, і таким чином послужити йому. Перед тим як цар мав переправитись через Йордан, Шімей, син Ґери, впав перед царем,",
        "20": "і сказав цареві: Нехай мій володар не вважає мене винуватим і не пам’ятає тієї провини, яку твій слуга вчинив у той день, коли мій володар, цар, виходив з Єрусалима, і нехай цар не бере того близько до свого серця!",
        "21": "Адже твій слуга усвідомлює, який гріх я учинив, тому я сьогодні прийшов першим з усього Йосифового племені, аби зустріти мого володаря, царя.",
        "22": "Тоді син Церуї, Авішай, у відповідь сказав: Хіба Шімей не заслуговує смерті за те, що він проклинав Господнього помазаника?!",
        "23": "Але Давид сказав: Що мені з вами робити, сини Церуїни, адже ви зараз поводитесь як мої противники! Сьогодні не повинно загинути жодної людини в Ізраїлі. Невже я мав би забути, що відтепер я знову цар над Ізраїлем?",
        "24": "І, звертаючись до Шімея, цар сказав: Ти не помреш! І цар у цьому йому заприсягнувся.",
        "25": "Назустріч із царем прийшов і Мефівошет, онук Саула. З того часу як цар пішов з Єрусалима і до його щасливого повернення, він не мив своїх ніг, не підстригав своєї бороди, і не прав свого одягу.",
        "26": "Так сталося, що коли нині він прийшов з Єрусалима для зустрічі з царем, то цар запитав його: Чому ти не пішов зі мною, Мефівошете?",
        "27": "А той відповів: Володарю мій, царю! Мене обманув мій слуга! Адже твій слуга сказав йому: Засідлай мені осла, я сяду на нього, та поїду з царем! – адже тобі відомо, що твій слуга кульгавий.",
        "28": "Він же очорнив твого слугу перед моїм володарем царем, тоді як мій володар, цар є як Божий ангел! Тож тепер роби, що вважаєш правильним.",
        "29": "Хоч уся родина мого батька не могла очікувати нічого від мого володаря, царя, як тільки приречення на смерть, ти помістив твого слугу між тими, котрі споживають їжу за твоїм столом, – тож яке я маю право ще чогось для себе вимагати від царя?",
        "30": "А цар відповів йому: Для чого усі ці розмови? Ось моє рішення: Ти і Ціва маєте поділити між собою поля Саула!",
        "31": "Але Мефівошет відповів цареві: Нехай він хоч і все забирає, – головне, що мій володар, цар, щасливо повернувся до свого дому!",
        "32": "Так само й гілеадець Барзіллай прийшов з Роґеліма, й пішов з царем до Йордану, аби переправити його через Йордан.",
        "33": "Барзіллай був людиною дуже похилого віку, оскільки прожив вісімдесят років. Як досить заможна людина, він забезпечував царя харчами, коли той жив у Маханаїмі.",
        "34": "Цар сказав Барзіллаю: Йди, будь ласка, зі мною, – тепер я потурбуюсь про тебе в Єрусалимі.",
        "35": "Але Барзіллай відповів цареві: Скільки років життя мені ще залишилось, аби мені йти з царем у Єрусалим?!",
        "36": "Мені тепер вже вісімдесят. Хіба я здатний ще відрізняти добре від поганого? Хіба твій слуга ще відчуватиме смак їжі та пиття? Хіба я зумію ще насолоджуватись мелодіями співаків і співачок? Для чого твій слуга надалі мав би бути тягарем для мого володаря, царя?!",
        "37": "Ще трошки твій слуга проведе царя за Йорданом, – проте, за що цар мав би віддячувати мені такою нагородою?",
        "38": "Краще дозволь твоєму слузі повернутись, аби я міг померти в своєму родинному місті неподалік гробу мого батька та моєї матері. А от мій син, твій слуга Кімгам, – нехай він піде далі з моїм володарем, царем; учини йому те, що вважаєш за краще!",
        "39": "І цар відповів: Гаразд, нехай зі мною йде Кімгам, і я зроблю для нього все, що ти вважаєш за краще, – все, що тільки побажаєш, я зроблю заради тебе…",
        "40": "Отже, спочатку перейшов Йордан весь озброєний народ, після чого перейшов і цар. Потім цар поцілував Барзіллая і, прощаючись, поблагословив його; таким чином, той повернувся у свою місцевість.",
        "41": "Далі цар вирушив у Ґілґал. З ним йшов і Кімгам; за царем рухалось також усе Юдейське військо та половина воїнів Ізраїлю.",
        "42": "Незабаром прийшли до царя і всі інші Ізраїльтяни. Вони запитали царя: Чому це наші брати, мужі Юди, крадькома переправили царя з його родиною і всіма людьми Давида через Йордан?",
        "43": "На це всі Юдеї відповіли Ізраїльтянам: А тому, що цар нам близький родич. Тож чому ви через це гніваєтесь на нас? Хіба цар нас чимось пригощав, чи ми отримали від нього якісь подарунки?",
        "44": "І все ж Ізраїльтяни сказали Юдеям: Нас у царстві є десять частин, а тому й Давид – більше наш, ніж ваш! Навіщо ви так зневажили нас? Хіба ж не від нас вийшло перше слово, щоб повернути нашого царя? Але докази ( аргументи ) Юдеїв були сильнішими, ніж аргументи Ізраїльтян."
    },
    "20": {
        "1": "Серед них (Ізраїльтян) був один веніямінець – негідний чоловік на ім’я Шева, син Біхрі. Він засурмив у сурму і вигукнув: Нічого спільного в нас нема з Давидом, й не маємо жодної спадщини в сині Єссея! Ізраїльтяни, розходьтесь по своїх оселях!",
        "2": "Після цього всі Ізраїльтяни, залишивши Давида, пішли за Шевою, сином Біхрі. А Юдеї залишились зі своїм царем від Йордану і аж до самого Єрусалима.",
        "3": "Прибувши до свого палацу в Єрусалим, Давид взяв десять колишніх наложниць, котрих залишав стерегти дім, і помістив їх у домі під охороною варти. Вони залишались на його утриманні, але він з ними не спілкувався. Так вони й жили як удовиці, усамітненими до своєї смерті.",
        "4": "Цар звелів Амасі: Протягом трьох днів склич мені мужів Юди, і сам будь присутнім.",
        "5": "Тож Амаса пішов скликати Юдеїв, але не вклався в призначений для нього час,",
        "6": "тому Давид сказав Авішаю: Тепер Шева, син Біхрі, може наробити нам більше лиха, аніж Авесалом, тому візьми воїнів свого володаря і дожени його, аби часом він не захопив якогось укріпленого міста та не втік від нас.",
        "7": "Отже, з Єрусалима вирушили хоробрі воїни Йоава разом з керетійцями та пелетійцями в погоню за Шевою, сином Біхрі.",
        "8": "Вони були вже біля Великого Каменя ( Скелі ), що в Ґівеоні, коли їм назустріч появився Амаса. А Йоав мав на собі військовий плащ, поверх якого збоку висів у піхві, припасований до його пояса меч. Коли він ступив уперед, меч випав з піхви.",
        "9": "Йоав сказав до Амаси: Як твоє здоров’я, мій брате? І вхопив Йоав правою рукою бороду Амаси, як ніби хотів його поцілувати.",
        "10": "Амаса ж не зауважив меча, що був у другій руці Йоава. Він уразив Амасу в живіт, так що його нутрощі випали на землю; повторного удару не було, бо той помер. Після цього Йоав разом зі своїм братом Авішаєм вирушили в погоню за Шевою, сином Біхрі.",
        "11": "А один із воїнів Йоава, зупинившись над тілом убитого, заволав: Хто відданий Йоаву і хто за Давидом, – вперед за Йоавом.",
        "12": "Тіло Амаси лежало в крові посеред дороги, і цей воїн зауважив, що все військо зупиняється біля нього. Тому він відтягнув Амасу з дороги на поле, та накинув на нього плащ, оскільки він побачив, що кожен, хто проходив повз нього, зупинявся.",
        "13": "Таким чином, коли тіло Амаси прийняли з дороги, все військо побігло за Йоавом, у погоні за Шевою, сином Біхрі.",
        "14": "А Шева пройшов через усі Ізраїлеві племена аж до Авел-Бет-Маахи; зібралися і також пішли за ним у місто всі біхрійці.",
        "15": "Отже, усе військо Йоава підійшло, і взяло в облогу Авел-Бет-Мааху. Вони насипали навколо стін міста вал, готуючись штурмом зруйнувати стіну.",
        "16": "А тим часом одна мудра жінка заволала зі стіни міста: Послухайте! Послухайте! Передайте Йоаву, щоб він підійшов сюди, – я хочу з ним поговорити!",
        "17": "А коли він підійшов до неї, жінка запитала: Чи це ти Йоав? Він же відповів: Так, я! Вона ж сказала йому: Вислухай слова твоєї слугині! А він відповів: Я тебе слухаю!",
        "18": "Тоді вона почала говорити такі слова: В давні часи у наших пращурів була приказка такого змісту: Обов’язково порадьтесь у Авелі! Після того все добре закінчувалось.",
        "19": "Ми є одним зі спокійних і вірних міст Ізраїлю, а ти хочеш зруйнувати матір Ізраїльських міст? Для чого нищиш Господню спадщину?",
        "20": "Відповідаючи, Йоав сказав: Ні! Ні! У жодному разі я не хочу нищити й руйнувати.",
        "21": "Йдеться лише про одного чоловіка з Єфремового нагір’я на ім’я Шева, син Біхрі, котрий підняв свою руку на царя Давида. Видайте його одного, і я відійду від міста! Тоді жінка сказала Йоаву: Зараз його голову скинуть тобі зі стіни!",
        "22": "І та жінка пішла та своїм мудрим словом переконала весь народ. Тож відтяли голову Шеви, сина Біхрі, й кинули її Йоаву. Після цього він засурмив у ріг, і все військо відступило від міста, – кожен пішов до свого намету. Потім Йоав повернувся в Єрусалим до царя.",
        "23": "Отже, Йоав став воєначальником над усім військом Ізраїлю, а Беная, син Єгояди, очолив керетійців і пелетійців;",
        "24": "Адорам був податківцем і керував трудовою повинністю, а Йосафат, Ахілудів син, був начальником канцелярії;",
        "25": "Шева був писарем, а Садок, і Авіятар – священики;",
        "26": "так само Іра з Яіра був особистим священиком Давида."
    },
    "21": {
        "1": "У період царювання Давида протягом трьох років поспіль був у країні голод. Давид запитав у Господа, в чому причина. І Господь йому відповів: Це через кров, пролиту Саулом, яка і на його родині, тому що він знищував ґівеонійців!",
        "2": "Тому цар покликав ґівеонійців і розмовляв з ними. Ґівеонійці не були Ізраїльтянами, оскільки вони походили із залишку аморейців, але Ізраїльтяни їм присягнули, що не знищать. Саул, ревнуючи щодо Ізраїльтян та Юдеїв під усяким приводом знищував їх.",
        "3": "Отже, Давид запитав ґівеонійців: Що я мав би вам зробити та чим спокутувати, аби ви поблагословили Господню спадщину?",
        "4": "А ґівеонійці йому відповіли: Нам не потрібно від Саула і його родини ні срібла, ні золота, і не маємо права когось страчувати в Ізраїлі! Але він допитувався: То що би ви хотіли, щоб я вчинив для вас?",
        "5": "Тоді вони відповіли цареві: З нащадків того чоловіка, котрий нас винищував, і планував нас вигубити в усьому Ізраїльському краю,",
        "6": "видай нам сім чоловіків, щоб ми повісили їх перед Господом у Гіві Сауловій – у місті Господнього обранця. І цар відповів: Я видам таких!",
        "7": "Проте цар пощадив Саулового онука, Йонатанового сина, Мефівошета, задля присяги, учиненої перед Господом, яка колись відбулась між ними: між Давидом та між Йонатаном, сином Саула.",
        "8": "Тож цар взяв обох синів Ріцпи, Айєвої дочки, котрих вона народила Саулові, зокрема Армонія та іншого Мефівошета, а також п’ять синів Саулової дочки Мерави, яких вона народила Адріїлові, синові Барзіллая, з Мехоли.",
        "9": "Він видав їх ґівеонійцям, які повісили їх на горі перед Господом, так що всі семеро були страчені разом. Вони загинули в перші дні жнив, коли починають збирати ячмінь.",
        "10": "Айєва дочка, Ріцпа, взяла мішковину веретища, розстелила її собі на скелі, й перебувала там від початку жнив, аж поки не випав на них дощ з неба. Вона відганяла небесних птахів удень і польових звірів уночі, не дозволяючи доторкнутись до тіл страчених.",
        "11": "А коли Давидові розповіли, що вчинила Айєва дочка Ріцпа, наложниця Саула,",
        "12": "то Давид пішов і забрав у мешканців Явеша Гілеадського останки Саула та останки його сина Йонатана, котрі вони потайки, вночі, зняли їх зі стіни на майдані в Бет-Шеані, після того, як филистимці повісили їх там, коли филистимці розгромили Саула під Ґілбоа.",
        "13": "Давид виніс звідти останки Саула та останки його сина Йонатана. Після того, зібравши останки сімох повішених,",
        "14": "поховали їх разом з останками Саула та його сина Йонатана у наділі Веніяміна в Целі, – в гробниці його батька Кіша. Все було зроблено так, як звелів цар. Після цього Бог змилосердився над краєм.",
        "15": "Коли знову розпочалась війна між филистимцями та Ізраїлем, і Давид вирушив зі своїми воїнами, й розпочався бій з филистимцями, Давид фізично ослаб.",
        "16": "У той час якийсь Ішбі з Нов, один із нащадків рефаїмців, спис якого важив триста шеклів міді, а на поясі висів новий меч, вирішив убити Давида.",
        "17": "Але на допомогу Давидові прийшов Авішай, син Церуї. Він вдарив филистимця, і вбив його. Тоді воїни Давида заприсяглися, сказавши йому: Ти більше не братимеш з нами участі в боях, аби не згасло світло Ізраїлю!",
        "18": "Після того була ще одна війна з филистимцями в Ґові. Тоді хушатієць Сіббехай вразив на смерть одного з нащадків рефаїмців, велетня Сафа.",
        "19": "В іншому бою з филистимцями, в тому ж Ґові, Елханан, син вифлеємця Яере-Ореґіма, вбив ґіттійця Голіафа, в якого ратище списа було, як ткацький вал.",
        "20": "Потім була ще одна битва в Ґаті, в якій брав участь велетень з роду рефаїмців. Він мав по шість пальців на своїх руках та по шість пальців на своїх ногах, – усього двадцять чотири пальці.",
        "21": "Коли він почав глузувати з Ізраїлю, його вбив Йонатан, син Шіми, Давидового брата.",
        "22": "Всі чотири велетні були нащадками рефаїмців з Ґата. Вони полягли від рук Давида та його воїнів."
    },
    "22": {
        "1": "Коли Господь врятував Давида з рук усіх його ворогів та з руки Саула, він виголосив перед Господом слова пісні",
        "2": "такого змісту: О Господи, Скеле моя, моя Твердиня і мій Спаситель!",
        "3": "Мій Бог – моя Скеля, де я знаходжу притулок, Він мій щит, ріг мого спасіння, моя фортеця, моє пристановище! Спасителю мій, Ти мене рятуєш від насильства!",
        "4": "Покличу Господа, гідного хвали, і буду врятований від моїх ворогів!",
        "5": "Адже мене огорнули хвилі смерті, бурхливі потоки беззаконня налякали мене.",
        "6": "Мене оточили кайдани шеолу, схопили мене тенета смерті.",
        "7": "У своїй скорботі я кличу до Господа, підношу благання до мого Бога. І Він чує мій голос зі Свого Храму, мій зойк лунає в Його вухах.",
        "8": "Здригнулася земля й затремтіли основи небес, – захитались і зрушились, адже Бог запалав гнівом!",
        "9": "Пішов дим з Його ніздрів, пожираючий вогонь з Його уст; жаріючим вугіллям неслося від Нього.",
        "10": "Він нахилив небеса і зійшов, а під Його стопами була темна хмара.",
        "11": "Він сів на херувима і злетів, – понісся на крилах вітру.",
        "12": "Темряву Він зробив Своєю заслоною, – темні води й густі хмари.",
        "13": "Від яскравого сяйва перед Ним запалало вогнем вугілля.",
        "14": "Загримів Господь з небес, Всевишній подав Свій голос,",
        "15": "Він пустив стріли й розпорошив їх, метнув блискавки і викликав у них збентеження.",
        "16": "Від грізного Господнього голосу, від подиху Його гніву прорвалися водні джерела моря, й оголилися основи Всесвіту.",
        "17": "Він сягнув з висоти і вхопив мене, витягнув мене з могутніх потоків.",
        "18": "Врятував мене від мого потужного ворога, та від моїх ненависників, які були сильнішими за мене.",
        "19": "Вони налетіли на мене в дні мого нещастя, але Господь був моєю опорою, –",
        "20": "вивів мене на широкий простір і врятував мене, бо Він прихильний до мене.",
        "21": "Господь учинив зі мною за моєю правотою, – Він винагородив мене за чистотою моїх рук.",
        "22": "Адже я тримався Господніх доріг, і не вчинив гріха перед моїм Богом,",
        "23": "тому що всі Його присуди й Заповіді Його завжди переді мною, і я не відступав від них.",
        "24": "Я й надалі буду бездоганним перед Ним і оберігатиму себе, щоб не чинити беззаконня.",
        "25": "Тому Господь віддасть мені за моєю праведністю, і за моєю чистотою перед Його очима.",
        "26": "З праведним Ти поводишся праведно, і з людиною чесною ти дієш по-чесному,",
        "27": "з чистим Ти завжди чистий, а лукавому віддаєш за його лукавством.",
        "28": "Адже Ти спасаєш народ покірний, а очі зарозумілих упокорюєш.",
        "29": "Адже Ти, Господи, є моїм факелом; мій Господь сповнить світлом мою темряву.",
        "30": "Адже з Тобою я подолаю будь-яке військо, і з моїм Богом подолаю будь-які стіни.",
        "31": "Він – Бог, і Його дорога бездоганна; Господнє слово чисте. Він щит для всіх, котрі на Нього покладають надію.",
        "32": "Бо хто є Богом, крім Господа? І хто є Скелею, крім нашого Бога?",
        "33": "Мій Бог – міцна фортеця; Він учинив бездоганною мою дорогу.",
        "34": "Він робить мої ноги, як у оленя, і підіймає мене на висоти,",
        "35": "привчає мої руки до боротьби, сприяючи аби мої руки могли натягувати мідний лук.",
        "36": "Ти дав мені щит Свого спасіння, а Твоя милість підбадьорює мене.",
        "37": "Ти робиш широкими мої кроки піді мною, тому мої ноги не тремтітимуть.",
        "38": "Коли переслідую моїх ворогів, я знищую їх, і не повертаюсь, доки не вигублю їх.",
        "39": "Завдаю їм такої поразки, що не можуть знову піднятись, оскільки впали під мої ноги.",
        "40": "Ти підперізуєш мене силою для боротьби, кидаєш під мене тих, що повстають проти мене.",
        "41": "Ти спонукаєш до втечі моїх ворогів, – тих, котрі мене ненавидять, Ти знищуєш.",
        "42": "Озираються, але немає рятівника, волають до Господа, але Він їм не відповідає.",
        "43": "Я розтер їх, як земний порох, – як болото на вулиці, я розтоптав їх у ніщо.",
        "44": "Ти визволив мене від заколотів мого народу, і поставив мене на чолі племен. Люди, яких я не знав, служать мені.",
        "45": "Чужоземці підлещуються до мене, – щойно почують моє бажання, слухняні мені.",
        "46": "Чужинці підупадають духом, тремтять у своїх твердинях.",
        "47": "Як живий Господь, так благословенна моя опора. Нехай же звеличеним буде Бог – Скеля мого спасіння!",
        "48": "Бог є Тим, Котрий заступається за мене, Який підкоряє мені народи,",
        "49": "і визволяє мене від моїх ворогів! Ти підносиш мене над бунтівниками проти мене, визволяєш мене від людської жорстокості.",
        "50": "Тому прославлятиму Тебе, Господи, між народами, оспівуватиму Твоє Ім’я!",
        "51": "Ти забезпечив велику перемогу Своєму цареві, й виявляєш милосердя Своєму помазанику Давидові, та його нащадкам навіки."
    },
    "23": {
        "1": "А це останні слова Давида, – промова Давида, Єссеєвого сина, – висловлювання високопоставленого Богом мужа, помазаника Бога Якова й солодкого співця Ізраїлю:",
        "2": "Дух Господній говорить у мені, і Його слово в моїх устах.",
        "3": "Промовив Бог Ізраїлю, заговорила до мене Ізраїлева Скеля: Лише той людський правитель справедливий, хто править у Божому страху!",
        "4": "Він подібний до ранішнього світанку, коли сходить сонце безхмарного ранку; від його променів після дощу з землі пробивається трава…",
        "5": "Хіба не так з моїм домом ( родом ) у Бога? Адже Він уклав зі мною вічний Заповіт, досконало впорядкований, і для всіх часів застережений, оскільки він – усе моє спасіння і виконання усіх моїх бажань,",
        "6": "тоді як усі негідники відкинуті, як тернина, яку неможливо взяти в руки,",
        "7": "хіба що озброївшись чимось залізним або ратищем списа. Такі згорять у вогні там, де вони є.",
        "8": "А ось імена витязів ( героїв ) Давида. Йошев-Башшевет, тахкемонієць, – найперший з трьох, він же Адіно, еценієць, який направив свого списа проти восьми сотень ворогів і знищив усіх за один раз.",
        "9": "За ним йде Елеазар, син Додо й онук Ахохі, – один з трьох витязів, котрі були з Давидом, коли, глузуючи, филистимці, викликали їх на битву. Тоді Ізраїльтяни відступили,",
        "10": "але Елеазар залишився і бив филистимців так, що аж заніміла його рука, і наче прилипла до меча, так що не розгиналися пальці його руки. Того дня Господь подарував велику перемогу. За його прикладом пізніше військо повернулось, але тільки для того, щоб зібрати здобич.",
        "11": "Наступним був гарарієць Шамма, син Аґея. Одного разу филистимці зібрались в Лехі, де була ділянка поля, засіяна сочевицею. Коли ж Ізраїльське військо втекло від филистимців,",
        "12": "Шамма став посеред ділянки, врятував її, побивши филистимців. Господь тоді подарував велику перемогу.",
        "13": "Стосовно цих трьох з тридцяти воєначальників, то одного разу, під час жнив, вони прийшли до Давида в Адулламську печеру, коли филистимські загони отаборились у Рефаїмській Долині.",
        "14": "Давид у той час перебував у фортеці, тоді як Вифлеєм був захоплений филистимською залогою.",
        "15": "Відчуваючи спрагу, Давид сказав: О, хто б мені дав напитись води з Вифлеємської криниці, що при брамі!",
        "16": "Тоді ці три витязі прорвались крізь филистимський табір й набрали води з криниці Вифлеєма, що біля його брами: вони зачерпнули води й принесли до Давида. Але він відмовився її пити й вилив її як жертву Господу,",
        "17": "сказавши: Нехай боронить мене Господь, щоб я таке вчинив! Адже це – кров мужів, котрі, ризикуючи життям, пішли туди! І не став її пити. Ось таке вчинили ці троє хоробрих воїнів!",
        "18": "На чолі тридцятьох воєначальників стояв Авішай, брат Йоава, син Церуї. Він підняв свій спис проти трьохсот ворогів і знищив їх, – тому й прославився разом з першими трьома.",
        "19": "Із усіх тридцяти воєначальників він був найвизначнішим, тому й став головнокомандувачем війська, але до перших трьох не досягав.",
        "20": "Далі йде Беная, син Єгояди з Кавцеїла, – хоробрий муж, відомий численними мужніми подвигами. Він знищив двох могутніх Аріїлових синів з Моаву. А одного разу, коли випав сніг, він спустився в глибокий рів, де був лев, і вбив його.",
        "21": "Крім того, він убив велетня єгиптянина. В руці цього славного мужа, єгиптянина, був спис, а Беная вийшов на нього з палицею, але він вирвав списа з рук єгиптянина, і його власним списом убив його.",
        "22": "Це подвиги Бенаї, сина Єгояди, – він також був у повазі серед тридцяти лицарів.",
        "23": "Він навіть був шанований більше тридцятьох, проте з трьома першими зрівнятись не міг. Саме його Давид поставив начальником своєї особистої охорони.",
        "24": "У числі тих тридцяти був також Асаїл, брат Йоава, та Елханан, син Дода, з Вифлеєма;",
        "25": "Шамма, хародієць, та Еліка, також хародієць;",
        "26": "Хелец, палтієць, та Іра, Іккешів син, текоєць;",
        "27": "Авіезер, анатотець, і Мевуннай, хушатієць;",
        "28": "Цалмон, ахохієць, і Магарай, нетофатієць;",
        "29": "Хелев, син Баани, нетофатієць, та Іттай, Ріваїв син з Гіви, веніямінець;",
        "30": "Беная, піратонієць, та Гіддай з Нахале-Ґааша;",
        "31": "Аві-Алвон, араватієць, і Азмавет, бахурімець;",
        "32": "Еліяхба, шаалвонієць, Яшемові сини: Йонатан і",
        "33": "Шамма, гарарійці; Ахіям, син Шарара, також гарарієць;",
        "34": "Еліфелет, Ахасбаїв син з Маахи, та Еліям, син Ахітофела, ґіллонієць;",
        "35": "Хецрай, кармелієць, і Паарай, арбієць;",
        "36": "Іґал, Натанів син із Цови та Баній, ґадієць;",
        "37": "Целек, аммонієць, та Нахарай, бееротієць, – зброєносець Йоава, сина Церуї;",
        "38": "Іра, їтрієць, та Ґареб, також їтрієць;",
        "39": "нарешті Урія, хеттеєць; – усіх разом тридцять сім."
    },
    "24": {
        "1": "Знову запалав Господній гнів на Ізраїль, спонукаючи проти нього (Ізраїлю) Давида, й закликаючи: Іди й перерахуй Ізраїль та Юду!",
        "2": "Тоді цар сказав Йоаву, воєначальнику всього війська, що був при ньому: Пройди через усі Ізраїлеві племена, від Дана і до Вірсавії, зроби перепис населення, аби я знав загальну чисельність народу!",
        "3": "Але Йоав сказав цареві: Нехай Господь, твій Бог, додасть до народу ще стільки, скільки їх є, і намножить їх стократно, і нехай очі мого володаря, царя, це побачать! Але для чого, мій володар, цар, забажав цього?",
        "4": "Проте слово царя переважило докази Йоава, підтримані також іншими воєначальниками, тому Йоав разом з воєначальниками вирушив в ім’я царя провадити перепис Ізраїльського народу.",
        "5": "Вони переправились через Йордан, і розташувались в Ароері з південного боку міста, що лежить у долині Ґад, після чого перейшли до Язера.",
        "6": "Потім пішли до Гілеаду і в край Тахтім-Ходші ( хеттейців ); далі подались до Дан-Яана, та в околиці Сидона.",
        "7": "Вони прибули до тирської фортеці, й обійшли всі міста гіввійців та ханаанців. Звідти вирушили на південь Юдеї, аж до самої Вірсавії.",
        "8": "Таким чином вони обійшли всю країну, й через дев’ять місяців і двадцять днів вони повернулись у Єрусалим.",
        "9": "Тож Йоав подав цареві результати перепису населення. В Ізраїлі виявилось вісімсот тисяч чоловіків, здатних володіти мечем, а в Юдеї було п’ятсот тисяч боєздатних мужів.",
        "10": "Але після того як Давид зробив перепис народу, він відчув внутрішню сердечну тривогу. Тому Давид сказав Господу: Я тяжко згрішив тим, що зробив таке! І тепер, Господи, прости гріх Твого слуги, адже я вчинив дуже нерозумно!",
        "11": "І коли Давид встав наступного ранку, було Господнє слово до пророка Ґада, Давидового провидця, такого змісту:",
        "12": "Піди й скажи Давидові, що говорить Господь: Пропоную на твій розсуд три лиха, – вибери одне з них, і Я вчиню за твоїм бажанням.",
        "13": "Отже, Ґад прийшов до Давида, й розповів йому про все, сказавши: Обирай, чи має настати в твоїй країні сім років голоду, чи волієш три місяці втікати від своїх ворогів, які переслідуватимуть тебе, чи буде три дні моровиці в твоїй країні? Тож подумай і вирішуй, що маю відповісти Тому, Хто мене послав.",
        "14": "І Давид промовив до Ґада: Мені дуже важко! Але краще вже потрапити у руки Господа, оскільки Його милосердя дуже велике; в руки ж людей не бажаю попадати!",
        "15": "Тож Господь послав на Ізраїль моровицю від самого ранку аж до призначеного часу; тож померло людей, від Дана й до Вірсавії сімдесят тисяч чоловік…",
        "16": "Ангел смерті простягнув свою руку і в бік Єрусалима, щоб його спустошити, але Господь змилосердився щодо подальшого лиха, та сказав ангелові, який нищив народ: Досить! Опусти свою руку! В той час Господній ангел якраз перебував біля току євусейця Аравни ( Орни ).",
        "17": "Коли в той час Давид побачив ангела, котрий нищив народ, то промовив до Господа: Це ж я згрішив, і це моя провина, а ці вівці, – що вони зробили? Тож нехай Твоя рука обернеться проти мене та проти родини мого батька!",
        "18": "Того ж дня прийшов до Давида пророк Ґад, і сказав до нього: Йди й споруди Господу жертовник на току євусейця Аравни!",
        "19": "І пішов Давид за словом Ґада, зробити як наказав Господь.",
        "20": "Виглянувши, Аравна побачив царя з його слугами, що наближались до нього. Аравна вийшов і вклонився долілиць перед царем.",
        "21": "Аравна запитав: Чому це мій володар, цар, завітав до свого слуги? Давид відповів: Я хочу купити в тебе тік, аби спорудити на ньому жертовник Господу, щоб нарешті, зупинилась моровиця в народі!",
        "22": "Аравна відповів Давидові: Нехай мій володар, цар, забирає і приносить у жертву все, що йому подобається. Ось і воли на жертву всепалення, а молотильний вал і упряж ( ярма ) для волів, – на дрова!",
        "23": "Все це Аравна віддає цареві. Далі Аравна сказав царю: Нехай Господь, твій Бог, прийме твою жертву!",
        "24": "Але цар відповів Аравні: Ні, я все-таки усе це хочу викупити в тебе за гроші. Не буду ж я приносити жертву всепалення Господу, моєму Богові, яка мені нічого не коштує! Отже, Давид придбав тік і волів за п’ятдесят шеклів срібла.",
        "25": "Давид спорудив там жертовник Господу й приніс жертви всепалення та мирні жертви. Господь почув благання, змилосердився над країною, і моровиця в Ізраїлі припинилась."
    }
}