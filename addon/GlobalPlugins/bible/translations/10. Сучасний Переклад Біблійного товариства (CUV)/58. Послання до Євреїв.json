{
    "1": {
        "1": "Багато разів і багатьма способами колись через пророків говорив Бог до [наших] батьків.",
        "2": "А цими останніми днями заговорив до нас через Сина, Якого поставив спадкоємцем усього і через Якого створив віки.",
        "3": "Він, будучи сяйвом слави та образом Його сутності, утримуючи все словом Своєї сили, здійснивши [Собою] очищення [наших] гріхів, сів праворуч Величності на висотах.",
        "4": "Він настільки кращий за ангелів, наскільки преславніше від них Його Ім’я, яке Він успадкував.",
        "5": "Бо кому з ангелів і коли мовилося: Ти є Мій Син, Я нині породив Тебе? Або: Я буду Йому за Отця, а Він буде Мені за Сина?",
        "6": "І коли знову вводить Первородного у світ, то каже: І хай поклоняться Йому всі Божі ангели!",
        "7": "А щодо ангелів каже: Ти робиш духів Своїми ангелами, а палючий вогонь – Своїми слугами.",
        "8": "А до Сина: Боже, Твій престол навіки‑віків, і скіпетр Твого Царства – це скіпетр справедливості.",
        "9": "Ти полюбив праведність і зненавидів беззаконня, тому помазав Тебе, Боже, Твій Бог олією радості – більше, ніж друзів Твоїх.",
        "10": "І ще: Ти, Господи, на початку заснував землю, і небеса – діло Твоїх рук.",
        "11": "Вони загинуть, а Ти стоятимеш; і всі, мов одяг, постаріють.",
        "12": "Наче накидку, згорнеш їх, – і як одяг, вони будуть замінені. А Ти – Той Самий, і рокам Твоїм не буде кінця.",
        "13": "Кому з ангелів і коли Він сказав: Сядь праворуч Мене, доки не покладу Твоїх ворогів підніжком для Твоїх ніг?",
        "14": "Хіба не всі вони є духами служіння, які посилаються на служіння задля тих, хто має успадкувати спасіння?"
    },
    "2": {
        "1": "Ось чому ми повинні бути надзвичайно уважними до почутого, щоби часом не відпасти.",
        "2": "І якщо слово, сказане ангелами, було непохитним, і кожний переступ та непослух отримали справедливу відплату,",
        "3": "то як ми уникнемо її, коли знехтуємо таким великим спасінням? Воно мало початок у проповіді Господа і було підтверджене нам тими, хто почув.",
        "4": "А Бог свідчив ознаками і чудесами, різноманітними проявами сили і дарами Святого Духа згідно зі Своєю волею.",
        "5": "Адже не ангелам Він підпорядкував майбутній світ, про який говоримо.",
        "6": "А дехто засвідчив десь, кажучи: Хто така людина, що пам’ятаєш про неї, або людський син, що навідуєшся до нього?",
        "7": "Ти зробив її дещо меншою від ангелів, Ти увінчав її славою і честю;",
        "8": "все підкорив Ти під її ноги. Коли ж підпорядкував їй усе, то не залишив нічого, що було б їй не підпорядковане. Однак тепер ще не бачимо, щоб їй усе було підпорядковане.",
        "9": "А бачимо Ісуса, Який, через те, що витерпів смерть, був увінчаний славою і честю. Він став дещо меншим за ангелів, щоби за Божою благодаттю зазнати за всіх смерть.",
        "10": "Оскільки так і мало бути, щоб Той, задля Якого все і через Якого все, Хто привів багатьох синів до слави, – Того, Хто є Першопричиною їхнього спасіння, через страждання зробити завершеним.",
        "11": "Адже і Той, Хто освячує, і ті, які освячуються, – всі від Одного. Через це Він не соромиться називати їх братами,",
        "12": "кажучи: Сповіщу Твоє Ім’я Моїм братам, серед Церкви оспівуватиму Тебе.",
        "13": "І знову: Я буду надіятися на Нього! І ще: Ось Я і діти, яких Мені дав Бог.",
        "14": "А що діти стали спільниками крові й тіла, то й Він подібним чином став їхнім спільником, аби Своєю смертю знищити того, хто має владу смерті, тобто диявола,",
        "15": "і визволити тих, які через страх смерті все життя утримувалися в рабстві.",
        "16": "Адже не ангелів Він приймає, але приймає нащадків Авраама.",
        "17": "Тому треба було Йому в усьому уподібнитися братам, аби бути милосердним і вірним Первосвящеником перед Богом, для ублагання за гріхи людей.",
        "18": "Бо в чому Сам постраждав, будучи випробуваним, Він може допомогти і тим, хто переносить випробування."
    },
    "3": {
        "1": "Тому, святі брати, учасники небесного покликання, роздумуйте про Апостола й Первосвященика нашого віровизнання – Ісуса,",
        "2": "Який вірний Тому, Хто поставив Його, як і Мойсей, у всьому Його домі.",
        "3": "Тому що Він настільки гідний більшої слави, ніж Мойсей, наскільки більшу честь має будівничий, ніж дім.",
        "4": "Адже кожний дім хтось будує, а Той, Хто збудував усе, є Бог.",
        "5": "Отже, Мойсей був вірний у всьому його домі, як слуга – для засвідчення того, що мало бути сказане,",
        "6": "а Христос – як Син у Своєму домі. Цим домом є ми, якщо [аж до кінця непохитно] збережемо відвагу та похвалу надії.",
        "7": "Тому так промовляє Святий Дух: Сьогодні, коли почуєте Його голос,",
        "8": "не робіть закам’янілими ваші серця, як ото було під час нарікання в день випробування в пустелі,",
        "9": "де [Мене] спокушували ваші батьки, випробовували [Мене] й бачили Мої вчинки",
        "10": "впродовж сорока років. Тому Я обурився на цей рід і сказав: Постійно вони блукають серцем, вони не пізнали Моїх доріг, –",
        "11": "тому Я поклявся у Своєму гніві, що вони не ввійдуть до Мого відпочинку!",
        "12": "Бережіться, брати, щоби часом не було в когось з вас лукаве серце, повне невірства, щоб відступити від Живого Бога,",
        "13": "але потішайте себе щодня, доки ще «сьогодні» триває, щоб не закам’янів дехто з вас через підступність гріха.",
        "14": "Тому що ми стали співучасниками Христа, якщо цей початковий стан твердо збережемо аж до кінця,",
        "15": "як сказано: Сьогодні, коли почуєте Його голос, не зробіть закам’янілими ваші серця, як було під час нарікання.",
        "16": "Адже хто ті, які почули, але повстали? Хіба не всі ті, котрі вийшли з Єгипту з Мойсеєм?",
        "17": "На кого ж Він був обурений сорок років? Чи не на тих, які згрішили й чиї кості полягли в пустелі?",
        "18": "Кому присягав, що не ввійдуть до Його відпочинку, як не тим, хто не послухався?",
        "19": "І ми бачимо, що вони не змогли увійти через своє невірство!"
    },
    "4": {
        "1": "Тому, поки діє обітниця ввійти до Його відпочинку, біймося, аби не здалося комусь із вас, що він запізнився.",
        "2": "Адже ми, як і вони, одержали Добру Звістку, але слово, яке слухали, не принесло їм користі, бо не слухали з вірою.",
        "3": "Ми, які повірили, входимо до відпочинку, як Він провістив: Я присягнув у Моєму гніві, що не ввійдуть до Мого відпочинку, – хоча діла Його були закінчені при створенні світу.",
        "4": "Тому що сказав десь про сьомий день ось так: І відпочив Бог сьомого дня від усіх Своїх діл.",
        "5": "І знову тут: Не ввійдуть до Мого відпочинку.",
        "6": "Отже, виходить, що деякі ввійшли до нього, а ті, хто раніше одержав Добру Звістку, не ввійшли через непослух.",
        "7": "І знову призначає якийсь день – сьогодні, – кажучи через Давида по багатьох роках те, про що раніше говорилося: Сьогодні, коли почуєте Його голос, не зробіть закам’янілими ваші серця.",
        "8": "Якби Ісус Навин дав їм відпочинок, то не говорив би після цього про інший день.",
        "9": "Тому для народу Божого залишається суботній відпочинок,",
        "10": "бо хто увійшов до Його відпочинку, той і відпочив від своїх діл, як Бог від Своїх.",
        "11": "Тож поспішімо увійти до того відпочинку, щоби хтось не впав у непокору за тим же прикладом.",
        "12": "Адже Слово Боже – живе й діяльне, гостріше від усякого двосічного меча: воно проникає аж до поділу душі й духа, суглобів і мозку кісток, судить думки й наміри серця.",
        "13": "І немає створіння, яке б сховалося від Нього, але все оголене й відкрите перед Його очима, – Йому дамо звіт!",
        "14": "Тому, маючи великого Первосвященика, Який пройшов небеса, – Ісуса, Божого Сина, – тримаймося визнання.",
        "15": "Адже маємо не Такого Первосвященика, Який не може співчувати нашим слабкостям, але Який подібно до нас був випробуваний у всьому, за винятком гріха.",
        "16": "Тому приступаймо сміливо до престолу благодаті, щоб одержати милість і знайти благодать для своєчасної допомоги."
    },
    "5": {
        "1": "Оскільки кожний первосвященик, який вибирається з‑поміж людей, настановляється для людей у Божих справах, аби приносити дари та жертви за гріхи,",
        "2": "щоб міг співчувати необізнаним і тим, які заблукали, адже й сам оточений неміччю, –",
        "3": "і тому він повинен як за людей, так і за себе приносити жертви за гріхи.",
        "4": "Та ніхто сам по собі не приймає честі, а тільки тоді, коли покликаний Богом, – як Аарон.",
        "5": "Так і Христос не Сам Себе прославив, аби стати Первосвящеником, але Той, Хто сказав Йому: Ти – Мій Син, Я сьогодні породив Тебе.",
        "6": "І в іншому місці говорить: Ти – Священик навіки, за чином Мелхиседека.",
        "7": "Він, перебуваючи у Своєму тілі, з великим риданням і слізьми заніс благання і молитви до Того, Хто може спасти Його від смерті, й був вислуханий за благочестя;",
        "8": "хоча був Він Сином, проте навчився послуху через те, що постраждав.",
        "9": "Досягнувши досконалості, Він став причиною вічного спасіння для всіх, хто Йому покірний, –",
        "10": "і Бог назвав Його Первосвящеником за чином Мелхиседека.",
        "11": "Про це нам слід було би багато що сказати, та нелегке воно, щоб висловити, оскільки ви стали нездатними слухати.",
        "12": "Адже ви, з огляду на вік, мали би бути вчителями, однак знову потребуєте, щоби хтось вас навчав початкових принципів слів Божих, – потребуєте молока, а не твердої їжі.",
        "13": "Адже кожний, хто вживає молоко, ще недосвідчений у слові праведності, оскільки є немовлям.",
        "14": "А тверда їжа – для дорослих, які мають вироблені звичкою почуття розрізняти добро і зло."
    },
    "6": {
        "1": "Тому, залишивши початки Христового вчення, скеруймо себе до досконалості, щоби знову не покладати основу: покаяння від мертвих діл та віри в Бога,",
        "2": "науки про хрещення, про покладання рук, про воскресіння мертвих і вічний суд.",
        "3": "І це зробимо, якщо Бог дозволить.",
        "4": "Адже неможливо, щоб ті, які раз були просвічені й скуштували небесного дару, стали співучасниками Святого Духа,",
        "5": "скуштували доброту Божого Слова, силу майбутнього віку,",
        "6": "і відпали, аби знову обновлятися для покаяння, повторно розпинаючи в собі та зневажаючи Божого Сина!",
        "7": "Бо земля, що напилася дощу, який її часто зрошує, і родить корисну зелень тим, котрі її обробляють, – одержує благословення від Бога.",
        "8": "А та, що зростила терня і бур’ян, – не потрібна і близька до прокляття; її кінець – спалення.",
        "9": "Улюблені, хоча ми так і говоримо, але ми впевнені, що з вами справи кращі й що ви тримаєтеся спасіння.",
        "10": "Адже Бог не є несправедливий, щоби забути ваше діло і [працю] любові, яку ви виявили Його Імені, послуживши і продовжуючи служити святим.",
        "11": "Тож бажаємо, щоб кожний з вас аж до кінця виявляв ту саму дбайливість для повної певності надії,",
        "12": "аби ви не розлінилися, а наслідували тих, які вірою і терпінням успадковують обітниці.",
        "13": "Коли Бог давав обітницю Авраамові, не маючи ким більшим поклястися, поклявся Собою,",
        "14": "кажучи: Я поблагословлю тебе вельми і дуже розмножу!",
        "15": "Тож, будучи довготерпеливим, він одержав обітницю.",
        "16": "Люди клянуться вищим, адже клятва для підтвердження кладе край усякої їхньої незгоди.",
        "17": "Тим більше Бог, бажаючи показати спадкоємцям обітниці незмінність Своєї волі, дав клятву,",
        "18": "щоби через ті дві незмінні речі, в яких неможливо, аби Бог сказав неправду, ухопившись за надію, що перед нами, ми, котрі знайшли захист, мали велику втіху.",
        "19": "Вона, немов якір для душі, міцний і надійний, що входить усередину, за внутрішню завісу,",
        "20": "куди, як предтеча, увійшов задля нас Ісус, ставши навіки Первосвящеником за чином Мелхиседека."
    },
    "7": {
        "1": "Адже цей Мелхиседек, цар Салимський, священик Бога Всевишнього, зустрів Авраама, коли той повертався з бою з царями, і благословив його.",
        "2": "Авраам же виділив йому десятину з усього; він, ім’я якого насамперед означає «цар праведності», потім уже «цар Салимський», тобто «цар миру», –",
        "3": "без батька, без матері, без родоводу, не має ані початку днів, ані кінця життя; він – подібний до Божого Сина – назавжди залишається священиком.",
        "4": "Бачите, який великий той, кому патріарх Авраам дав десятину з найкращої здобичі!",
        "5": "Ті з синів Левія, які одержують священство, мають заповідь за Законом: брати десятину від людей, тобто від своїх братів, хоч і вони з роду Авраама.",
        "6": "А той, хто не був з їхнього роду, взяв десятину від Авраама і поблагословив того, котрий мав обітниці.",
        "7": "Без жодного заперечення: менше благословляється більшим.",
        "8": "Отже, тут десятини одержують смертні люди, а там – Той, про кого засвідчено, що Він живий.",
        "9": "Тож, так би мовити, і Левій, який бере десятини, дав через Авраама десятину,",
        "10": "оскільки він ще не народився від батька, коли його зустрів Мелхиседек.",
        "11": "Отже, якби досконалість була через левітське священство, адже через нього народ одержав Закон, то чому мав з’явитися ще інший Священик за чином Мелхиседека, а не названий за чином Аарона?",
        "12": "Це тому, що зі зміною священства потрібно, щоби змінився і Закон.",
        "13": "Адже Той, про Кого йде мова, належав до іншого племені, з якого ніхто не мав участі в жертовнику.",
        "14": "Бо ж відомо, що наш Господь походив від Юди, а про це плем’я Мойсей нічого не говорив щодо священства.",
        "15": "Це стає ще яснішим, коли за подобою Мелхиседека з’являється інший Священик,",
        "16": "Який став таким не за Законом тілесної заповіді, а за силою незнищенного життя.",
        "17": "Тому що є свідчення: Ти – Священик навіки за чином Мелхиседека.",
        "18": "Отже, попередня заповідь скасовується через її немічність і некорисність,",
        "19": "бо Закон нічого не вдосконалив, тож нововведене – краща надія, якою ми наближаємося до Бога.",
        "20": "І оскільки це не без клятви, бо ті стали священиками без клятви, –",
        "21": "Цей же – з клятвою Того, Хто до Нього каже: Поклявся Господь і не розкається, що Ти – Священик навіки [за чином Мелхиседека], –",
        "22": "то настільки й Ісус став запорукою кращого Завіту.",
        "23": "Крім того, тих священиків було багато, оскільки смерть не давала залишатися їм,",
        "24": "а Цей, перебуваючи вічно, має священство нескінченне.",
        "25": "Тому, будучи завжди живим, Він може завжди спасати тих, хто приходить до Бога через Нього, аби заступатися за них.",
        "26": "Такого потрібно було нам Первосвященика: святого, невинного, непричетного до зла, відділеного від грішників, вищого за небо.",
        "27": "Він не має потреби щодня, як первосвященики, приносити жертви, – спочатку за Свої гріхи, а потім за гріхи народу, бо Він це зробив один раз, принісши Самого Себе.",
        "28": "Адже Закон велів наставляти первосвящениками людей, які мають немочі, а слово клятви, що після Закону, настановило навіки досконалого Сина."
    },
    "8": {
        "1": "У тому, про що я веду мову, головним є ось що: ми маємо такого Первосвященика, Який сів на небі праворуч престолу Величності.",
        "2": "Він – Служитель святині та істинного намету, який поставив Господь, а не людина.",
        "3": "Адже кожний первосвященик настановляється на те, аби приносити дари й жертви, тому й потрібно, щоб і Він мав що принести.",
        "4": "Тому, коли б Він був на землі, то не був би священиком, адже є ті, які приносять дари за Законом,",
        "5": "які служать образові й тіні небесного, як було вказано Мойсеєві, коли мав спорудити намет: Пильнуй, кажу, зроби все за зразком, який був показаний тобі на горі!",
        "6": "А тепер Він прийняв значно краще служіння, оскільки Він є Посередником кращого Завіту, узаконеного на кращих обітницях.",
        "7": "Бо якщо б перший Завіт був бездоганним, то для другого не шукалося б місця.",
        "8": "Докоряючи їм, Він говорить: Ось надходять дні, – мовить Господь, – коли з домом Ізраїля і з домом Юди Я укладу Новий Завіт, –",
        "9": "не за Завітом, який Я уклав з їхніми батьками того дня, коли взяв Я їх за руку, щоб вивести їх з Єгипетської землі. Оскільки вони порушили Мій Завіт, то і Я їх покинув, – каже Господь.",
        "10": "Ось Завіт, який Я укладу з домом Ізраїля по тих днях, – говорить Господь, – Мої Закони Я вкладу в їхній розум, напишу їх на їхніх серцях і буду для них Богом, а вони будуть для Мене народом.",
        "11": "І ніхто не буде навчати свого ближнього та свого брата, кажучи: Пізнай Господа! – бо всі вони пізнають Мене, від малого до великого.",
        "12": "Тому що Я буду милосердний до їхньої неправедності й більше не згадаю їхніх гріхів [та їхнього беззаконня].",
        "13": "Коли йде мова про «новий», то тим самим перший Він визнав «старим», а те, що стає давнім і старіє, близьке до зотління."
    },
    "9": {
        "1": "Отже, перший Завіт мав постанови, служіння та земну святиню.",
        "2": "Тож був збудований перший намет, у якому були світильник, стіл і хліби покладання, який називається Святе.",
        "3": "За другою заслоною – намет, що називається Святе Святих;",
        "4": "він мав золоту кадильницю, ковчег Завіту, повністю покритий золотом, у якому містилася золота посудина, в якій була манна, розквітла палиця Аарона і скрижалі Завіту.",
        "5": "А над ним – херувими слави, які затінюють престол благодаті, про що нині не час говорити докладно.",
        "6": "Згідно з установленням, до першого намету постійно входили священики, щоб виконувати служіння;",
        "7": "до другого – один раз на рік входив лише первосвященик, не без крові, яку приносив за себе і за гріхи народу.",
        "8": "Святий Дух засвідчує те, що дорога до святині ще не відкрита, доки стоїть перший намет.",
        "9": "Він – образ теперішнього часу, в якому приносяться дари й жертви, які не можуть зробити досконалим сумління того, хто служить;",
        "10": "які відносяться тільки до їжі, напоїв, різних обмивань, постанов щодо тіла, і залишаються до часу виправлення.",
        "11": "А Христос, Первосвященик майбутніх благ, прийшов через більший, досконаліший, нерукотворний намет, тобто неземної будови;",
        "12": "і не завдяки крові козлів і телят, а завдяки власній крові Він увійшов один раз до святині й здійснив вічне викуплення.",
        "13": "Бо якщо кров козлів і телят та з водою змішаний попіл телиці, коли ним покропити, освячує нечистих для очищення тіла,",
        "14": "то наскільки більше кров Христа, Який вічним Духом приніс Себе, непорочного, Богові, очистить наше сумління від мертвих діл, щоб ми служили Живому Богові!",
        "15": "І тому Він є Посередником Нового Завіту, щоби через смерть для викуплення від переступів першого Завіту покликані одержали обітницю вічної спадщини.",
        "16": "Тому що де є заповіт, там має бути смерть заповітника,",
        "17": "адже заповіт вступає в силу після його смерті й не має жодної вартості, поки живе заповітник.",
        "18": "Тож і перший Завіт був освячений не без крові.",
        "19": "Адже Мойсей, проголосивши всім людям усі заповіді за Законом і взявши кров козлів і телят, – разом з водою, червоною вовною та гісопом – покропив і саму книгу, і весь народ,",
        "20": "промовляючи: Це кров Завіту, що його заповів вам Бог.",
        "21": "І намет, і весь посуд для служіння також окропив кров’ю.",
        "22": "І відтоді все за Законом очищається кров’ю, і без пролиття крові немає прощення.",
        "23": "Отже, треба було, щоби подоби небесних речей отак очищалися, а саме небесне – жертвами, які кращі від цих.",
        "24": "Адже Христос увійшов не в рукотворну святиню, яка відображала істинну, але в саме небо, щоб тепер з’явитися перед Божим обличчям за нас.",
        "25": "І не для того, аби багато разів приносити Себе, як первосвященик, входячи щороку до святині з чужою кров’ю, –",
        "26": "у такому випадку від створення світу Він мав би багато разів страждати. Тепер же Він з’явився один раз наприкінці віків, щоб Своєю жертвою усунути гріх.",
        "27": "І так, як призначено людям один раз померти, а потім суд,",
        "28": "так і Христос: один раз приніс Себе, аби понести гріхи багатьох; другий же раз Він з’явиться не задля гріха, а тим, які очікують Його на спасіння [через віру]."
    },
    "10": {
        "1": "Адже Закон, маючи тінь майбутніх благ, а не сам образ речей, не може ніколи тими самими жертвами, які щороку постійно приносяться, зробити досконалими тих, які приходять.",
        "2": "Інакше вони перестали б приноситися, бо в тих, які здійснюють служіння і які раз очистилися, не було би більше жодного усвідомлення гріхів.",
        "3": "Але в них – щорічне нагадування про гріхи,",
        "4": "оскільки неможливо, щоб кров телят і козлів усувала гріхи.",
        "5": "Тому, входячи у світ, Він каже: Жертв і приношень Ти не схотів, але Ти підготував Мені тіло.",
        "6": "Всепалення і жертви за гріх Тобі не до вподоби.",
        "7": "Тоді Я сказав: Ось іду, – на початку книги написано про Мене, – щоб виконати, Боже, Твою волю.",
        "8": "Сказавши спочатку, що ні жертв, ні приношень, ні всепалень за гріхи, які приносяться, згідно із Законом, – не забажав Ти і не вподобав Собі,",
        "9": "а потім додав: Ось іду, щоб виконати волю Твою. Він скасовує перше, щоби поставити друге.",
        "10": "Згідно з цією волею ми освячені одноразовим принесенням тіла Ісуса Христа.",
        "11": "І кожний священик стояв щоденно на служінні, аби багато разів приносити ті самі жертви, які ніколи не можуть усунути гріхів.",
        "12": "Він же, принісши один раз жертву за гріхи, назавжди сів праворуч Бога,",
        "13": "далі очікуючи, доки Його вороги не будуть покладені до підніжка Його ніг.",
        "14": "Адже одним принесенням Він назавжди вдосконалив тих, які освячуються.",
        "15": "Свідчить нам і Дух Святий, згідно зі сказаним:",
        "16": "Оце Завіт, який Я укладу з ними по тих днях, – говорить Господь, – дам Мої Закони в їхні серця і запишу їх у їхній розум,",
        "17": "і більше не згадаю їхніх гріхів та їхнього беззаконня!",
        "18": "А де є прощення їх, там вже немає приношення за гріх.",
        "19": "Тому, брати, маючи відвагу входити до святині через кров Ісуса –",
        "20": "новою і живою дорогою, яку Він відкрив нам через завісу, тобто через Своє тіло, –",
        "21": "і маючи Великого Священика в Божому домі,",
        "22": "приступаймо з щирим серцем, у повноті віри, очистивши серця від недоброго сумління, обмивши тіла чистою водою.",
        "23": "Непохитно тримаймося визнання надії, адже вірний Той, Хто обіцяв.",
        "24": "Будьмо уважні один до одного, заохочуймо до любові та добрих діл;",
        "25": "не залишаймо своїх зібрань, як то деякі ввели у звичку, але заохочуймо один одного, і тим більше, чим більше бачите, що наближається день.",
        "26": "Адже коли ми добровільно грішимо після того, як одержали пізнання істини, то за гріхи немає більше жертви,",
        "27": "а є якесь страшне очікування суду і палаючого вогню, що має пожерти противників.",
        "28": "Як хто відрікся Закону Мойсея, той без милосердя гине при двох або трьох свідках.",
        "29": "Зважте, наскільки суворішого покарання заслужить той, хто потоптав Божого Сина, хто не пошанував крові Завіту, якою освятився, хто зневажив Духа благодаті?",
        "30": "Ми знаємо Того, Хто сказав: У Мене – помста, і Я відплачу, – [говорить Господь]. І знову: Господь судитиме Свій народ.",
        "31": "Страшно попасти в руки Живого Бога!",
        "32": "Тож згадуйте минулі дні, коли ви, просвітившись, витерпіли великий подвиг страждань:",
        "33": "або будучи виставленими на посміховисько та знущання, або ж як спільники тих, які опинилися в такому становищі.",
        "34": "Адже ви терпіли разом із в’язнями, з радістю приймали розграбування вашого майна, знаючи, що маєте для себе краще і вічне майно [на небі].",
        "35": "Тому не залишайте вашої відваги, оскільки вона варта великої нагороди.",
        "36": "Вам потрібна терпеливість, щоб виконати Божу волю і одержати обітницю.",
        "37": "Адже ще трохи, дуже недовго – і прийде Той, Хто йде, – і не забариться.",
        "38": "Праведний Мій житиме вірою, а коли відступить, то Моя душа не матиме вподобання в ньому.",
        "39": "Ми ж не з тих, які відступають на загибель, але з тих, які вірять для спасіння душі."
    },
    "11": {
        "1": "Віра є підставою для надії, те, що переконує про речі, недоступні для споглядання.",
        "2": "Нею були засвідчені стародавні.",
        "3": "Вірою розуміємо, що віки були створені Божим Словом, так що з невидимого постало видиме.",
        "4": "Вірою Авель приніс Богові кращу, ніж Каїн, жертву, якою засвідчено, що він праведний, бо про його дари засвідчив Бог; нею він і після смерті промовляє.",
        "5": "Вірою Енох був перенесений, щоб не побачити смерті; і його не знайшли, тому що Бог його переніс. Адже перед перенесенням було засвідчено, що він догодив Богові.",
        "6": "Без віри неможливо догодити Богові. Тим, які приходять до Бога, треба вірити, що Він є і що винагороджує тих, які Його шукають.",
        "7": "Вірою Ной, одержавши об’явлення про те, чого ще не бачив, зі страхом зробив ковчег для спасіння свого дому, чим осудив увесь світ і став спадкоємцем тієї праведності, що походить з віри.",
        "8": "Вірою Авраам, коли був покликаний іти на місце, яке мав одержати в спадок, – послухався і пішов, не знаючи, куди йде.",
        "9": "Вірою прибув до обіцяної землі, немов до чужої, оселившись у шатрах з Ісааком і Яковом – співспадкоємцями тієї самої обітниці,",
        "10": "тому що він очікував міста з підвалинами, творцем і будівничим якого є Бог.",
        "11": "Вірою ж і сама Сарра, будучи неплідною, дістала силу зачати і [народила], незважаючи на похилий вік, оскільки вважала вірним Того, Хто обіцяв.",
        "12": "І тому від одного – і до того ж змертвілого – народилося так багато, наче зірок на небі, наче незліченного піску край моря.",
        "13": "Всі вони повмирали у вірі, не одержавши обітниць, але здалека побачили їх і привітали, визнаючи, що вони є чужинцями і приходьками на землі.",
        "14": "Адже ті, які так кажуть, визнають, що шукають батьківщини.",
        "15": "А якби пам’ятали ту батьківщину, звідки вийшли, то мали б нагоду повернутися.",
        "16": "Нині ж кращої бажають, тобто небесної. Тому Бог не соромиться називати Себе їхнім Богом, адже Він приготував їм місто.",
        "17": "Авраам, будучи випробовуваний вірою, привів Ісаака і, маючи обітниці, приносив у жертву єдинородного сина;",
        "18": "йому було сказано, що в Ісаакові назветься твій нащадок.",
        "19": "Оскільки він зрозумів, що Бог має силу воскресити з мертвих, тому й одержав його як прообраз.",
        "20": "Вірою в майбутнє поблагословив Ісаак Якова та Ісава.",
        "21": "Вірою Яків, помираючи, поблагословив кожного з Йосифових синів і схилився на руків’я свого посоха.",
        "22": "Вірою Йосиф, помираючи, нагадував про вихід синів Ізраїля і зробив заповіт про свої кості.",
        "23": "Вірою Мойсей, коли народився, три місяці був переховуваний своїми батьками, адже побачили вони, що дитя гарне, тож не злякалися наказу царя.",
        "24": "Вірою Мойсей, коли виріс, відмовився називатися сином дочки фараона;",
        "25": "він краще зволів терпіти з Божим народом, ніж тимчасово мати насолоду від гріха.",
        "26": "Він уважав наругу Христа за більше багатство, ніж скарби Єгипту, тому що споглядав на нагороду.",
        "27": "Вірою він покинув Єгипет, не злякавшись гніву царя, адже стояв непохитно, як той, хто бачить Невидимого.",
        "28": "Вірою справив він Пасху й пролиття крові, аби той, хто вигублював первістків, не торкнувся їх.",
        "29": "Вірою перейшли Червоне море, наче суходіл, на що спокусилися і єгиптяни, та потонули.",
        "30": "Вірою впали по семиденному обході єрихонські мури.",
        "31": "Вірою повія Рахав, прийнявши з миром розвідників, не загинула з невірними.",
        "32": "І що ще скажу? Адже мені забракне часу, як розповідатиму про Гедеона, Варака, Самсона, Єфтая, Давида, Самуїла та про інших пророків,",
        "33": "які вірою перемогли царства, чинили справедливість, одержали обітниці, замкнули лев’ячі пащі,",
        "34": "згасили силу вогню, втекли від вістря меча, одужали від недуги, були сильними у війні, обернули до втечі полки чужинців.",
        "35": "Жінки одержували своїх померлих через воскресіння; інші були закатовані, не отримавши звільнення, щоб осягнути краще воскресіння.",
        "36": "Ще інші зазнали знущань і побоїв, а також кайданів і ув’язнення.",
        "37": "Їх каменували, перепилювали навпіл, вони вмирали, зарубані мечем, тинялися в овечих і козячих шкурах – збідовані, знедолені, покривджені.",
        "38": "Ті, яких світ не був гідний, тинялися в пустелях, у горах, у печерах, в земних яругах.",
        "39": "І всі вони, засвідчені вірою, не одержали обітниці,",
        "40": "оскільки Бог передбачив для нас щось краще, щоб вони не без нас досягли завершення."
    },
    "12": {
        "1": "Тому й ми, маючи довкола себе таку велику хмару свідків, відкиньмо всяку гордість та гріх, що нас легко обплутує, з терпінням прямуймо до тієї боротьби, яка перед нами,",
        "2": "дивлячись на Проводиря і Вершителя віри, на Ісуса, Який, незважаючи на сором, замість належної Йому радості перетерпів хрест і сів праворуч Божого престолу.",
        "3": "Подумайте ж про Того, Хто від грішників перетерпів таку наругу над Собою, щоб ви не знемоглися та не ослабли вашими душами.",
        "4": "Ви ще не боролися до крові, воюючи з гріхом.",
        "5": "І забули про заклик, що звернений до вас як до синів: Сину мій, не нехтуй Господніми картаннями і не падай духом, коли Він докоряє.",
        "6": "Адже кого Господь любить, того й карає, і б’є кожного сина, якого приймає.",
        "7": "Якщо зазнаєте докору, то з вами Бог поводиться, як із синами. Хіба є такий син, якого батько не картає?",
        "8": "Якщо ж ви залишаєтеся без картання, якого зазнавали всі, тоді ви незаконні діти, а не сини.",
        "9": "До того ж ми мали наших тілесних батьків, які карали, і ми соромилися, то чи не значно більше повинні коритися Отцеві духів, аби жити?",
        "10": "Ті – на короткий час нас карали, коли вважали це за потрібне, а Цей – для нашої користі, щоб ми стали учасниками Його святості.",
        "11": "Усяке ж покарання в даний час не здається радістю, але смутком; та згодом ті, які навчені ним, приносять мирний плід праведності.",
        "12": "Тому випростайте опущені руки і знеможені коліна,",
        "13": "і стежки для ваших ніг зробіть прямими, аби кульгаве не збочило, але радше щоб виправилося.",
        "14": "Майте мир з усіма і святість, без яких ніхто не побачить Господа.",
        "15": "Пильнуйте, щоб ніхто не був позбавлений Божої благодаті, аби хто не наробив прикрощів, коли випустить гіркий корінь, та щоб ним багато хто не опоганився;",
        "16": "аби не був хто блудником або нечестивим, як Ісав, який за одну страву віддав своє первородство.",
        "17": "Тож знайте, що й тоді, коли він забажав успадкувати благословення, – був відкинутий, хоча зі слізьми його шукав, бо не знайшов можливості покаятися.",
        "18": "Адже ви приступили не [до гори], до котрої можна доторкнутися, ні до палаючого вогню, і хмари, і темряви, і бурі,",
        "19": "і звука сурми, і голосу мови; його почувши, вони просили, аби більше не звучало до них слово,",
        "20": "тому що не могли знести наказу: Коли б і тварина доторкнулася до гори, то нехай буде побита камінням!",
        "21": "І таким страшним було те видовище, що Мойсей сказав: Я наляканий і тремчу.",
        "22": "Але ви приступили до гори Сіон, до міста Живого Бога, до небесного Єрусалима, до десятків тисяч ангелів, до торжества,",
        "23": "до Церкви первістків, записаних на небі, до Бога – Судді всіх, до духів праведників, які досягли досконалості,",
        "24": "до Посередника Нового Завіту – Ісуса – і до крові очищення, яка краще промовляє від крові Авеля.",
        "25": "Пильнуйте, аби не відректися Того, Хто говорить. Якщо ті, котрі зреклися того, хто пророкував на землі, не уникнули кари, то тим більше ми, коли зрікаємося Того, Хто з неба,",
        "26": "і голос Якого тоді захитав землею, і Який тепер обіцяв, кажучи: Ще раз Я захитаю не тільки землею, але й небом.",
        "27": "Оце «ще раз» означає заміну того, що хитається, як такого, що створене, аби залишилося непохитним.",
        "28": "Тому, одержуючи непохитне Царство, маємо благодать, якою служимо до вподоби Богові з побожністю і страхом.",
        "29": "Адже наш Бог – це нищівний вогонь."
    },
    "13": {
        "1": "Нехай утверджується братолюбність!",
        "2": "Не забувайте гостинності, бо завдяки їй деякі, не відаючи, гостинно прийняли ангелів.",
        "3": "Пам’ятайте про в’язнів, наче з ними ув’язнені, – про тих, які страждають, бо й ви самі перебуваєте в тілі.",
        "4": "Шлюб у всіх нехай буде у великій пошані, й ложе незаплямоване, а розпусників і перелюбників судитиме Бог.",
        "5": "У поведінці будьте не грошолюбні, задоволені тим, що маєте. Бо Він сказав: Я тебе не покину і не відступлю від тебе!",
        "6": "Тому ми відважуємося говорити: Господь – мені помічник, тож я не боятимусь. Що зробить мені людина?",
        "7": "Згадуйте ваших наставників, які проповідували вам Боже Слово, і, дивлячись на кінець їхнього життя, наслідуйте їхню віру.",
        "8": "Ісус Христос учора, сьогодні й навіки Той Самий!",
        "9": "Не піддавайтеся різним чужим вченням. Адже добре підкріпляти серця благодаттю, а не стравами, від чого не отримали користі ті, які так живуть.",
        "10": "Маємо жертовника, з якого не мають права їсти ті, які служать наметові.",
        "11": "Адже тіла тих тварин, кров яких за гріх первосвященик вносить до Святого, спалюються поза табором.",
        "12": "Тому й Ісус, щоб освятити народ Своєю кров’ю, постраждав поза брамою.",
        "13": "Тож виходьмо до Нього поза табір, несучи Його наругу,",
        "14": "бо ми не маємо тут постійного міста, але шукаємо майбутнього.",
        "15": "Отже, через Нього завжди приносьмо жертву хвали Богові, тобто плід уст, що прославляють Його Ім’я.",
        "16": "Не забувайте про доброчинність і спілкування, бо такі жертви до вподоби Богові.",
        "17": "Слухайтеся ваших наставників, підкоряйтеся їм, тому що вони дбають про ваші душі, оскільки мають дати звіт. Хай же вони роблять це з радістю, а не із зітханням, адже це для вас не корисне.",
        "18": "Моліться за нас, бо ми переконані, що маємо добре сумління, в усьому бажаючи поводитися чесно.",
        "19": "Особливо ж прошу робити це, щоб я швидше був повернений вам.",
        "20": "А Бог миру, Який кров’ю вічного Завіту підняв з мертвих Великого Пастиря овець – Господа нашого Ісуса,",
        "21": "нехай удосконалить вас у всякому доброму ділі, аби виконати Його волю, здійснюючи у вас усе, що Йому до вподоби, – через Ісуса Христа, Якому слава навіки‑віків! Амінь.",
        "22": "Прошу вас, брати: прийміть слова втіхи. Адже я, стисло написавши, послав вам.",
        "23": "Знайте, що наш брат Тимофій звільнений, – і я разом з ним; якщо він незабаром прийде, то я вас побачу.",
        "24": "Вітайте всіх ваших наставників та всіх святих. Вітають вас ті, хто в Італії.",
        "25": "Благодать з усіма вами! [Амінь]."
    }
}