{
    "1": {
        "1": "Павло, Силуан і Тимофій – Солунській Церкві в Бозі Отці й Господі Ісусі Христі: благодать вам і мир [від Бога, нашого Отця, і Господа Ісуса Христа].",
        "2": "Ми завжди дякуємо Богові за всіх вас, згадуючи в наших молитвах; постійно",
        "3": "пам’ятаємо перед Богом, нашим Отцем, про ваше діло віри, про відчайдушну працю любові та терпіння в надії на нашого Господа Ісуса Христа.",
        "4": "Знаємо, улюблені Богом брати, про ваш вибір.",
        "5": "Адже наша Євангелія до вас була не тільки в слові, а й у силі та у Святому Дусі, і з повним переконанням. Ви знаєте, якими були ми між вами і задля вас.",
        "6": "І ви стали наслідувати нас та Господа, прийнявши серед великих утисків слово з радістю Святого Духа,",
        "7": "тому ви стали взірцем для всіх вірних у Македонії та Ахаї.",
        "8": "Адже від вас рознеслося Господнє Слово не лише по Македонії та Ахаї, а ваша віра в Бога долинула до кожної місцевості. Так що нам не потрібно щось говорити,",
        "9": "бо вони самі про нас промовляють, який був наш прихід до вас, і як ви від ідолів навернулися до Бога, щоб служити живому й істинному Богові",
        "10": "та очікувати з небес Його Сина, Якого Він воскресив з мертвих – Ісуса, Котрий визволяє нас від майбутнього гніву."
    },
    "2": {
        "1": "Адже ви самі знаєте, брати, що наш прихід до вас не був даремним.",
        "2": "Хоч ми раніше натерпілися і зазнали зневаг у Филипах, як вам відомо, ми з великими труднощами наважилися в нашому Бозі проповідувати вам Божу Євангелію.",
        "3": "Адже наш заклик не від омани, ні через зіпсованість, ні від лукавства.",
        "4": "Але, як Бог знайшов нас гідними, щоби довірити Євангелію, ми так і говоримо, догоджаючи не людям, але Богові, Який випробовує наші серця.",
        "5": "Бо ніколи, як вам відомо, в нас не було ні підлесливих слів, ні корисливих мотивів, – Бог свідок.",
        "6": "Ми не шукали слави в людей, ані у вас, ані в інших,",
        "7": "хоч ми, як Христові апостоли, могли бути вимогливими. Але ми були тихими серед вас, немов та годувальниця, яка доглядає своїх дітей.",
        "8": "Ми так прив’язалися до вас, що бажали передати вам не лише Божу Євангелію, але й свої душі, бо ви стали для нас любими.",
        "9": "Тож згадайте, брати, нашу працю та труднощі: ніч і день ми працювали, щоб не обтяжити когось із вас, і проповідували вам Божу Євангелію.",
        "10": "Ви та Бог – свідки, які святі, праведні та непорочні були ми для вас, котрі повірили.",
        "11": "Ви знаєте, як кожного з вас, немов батько своїх дітей,",
        "12": "ми просили, вмовляли і свідчили вам, щоб ви гідно ходили перед Богом, Який покликав вас у Своє Царство і славу.",
        "13": "Тому ми постійно дякуємо Богові за те, що ви, прийнявши почуте від нас Слово Боже, сприйняли його не як людське слово, а як істинно Боже Слово, яке й діє у вас, віруючих.",
        "14": "Адже ви, брати, стали наслідувати Божі Церкви, які в Ісусі Христі є в Юдеї, бо і ви так само потерпіли від своїх земляків, як і вони від юдеїв,",
        "15": "які вбили й Господа Ісуса та [Його] пророків, та й нас переслідували; і Богові не догодили, і ворожо настроєні до всіх людей,",
        "16": "перешкоджають нам говорити язичникам, аби спаслися, і тим самим вони постійно доповнюють свої гріхи. Зрештою, спіткав же їх гнів.",
        "17": "А ми, брати, були розлучені з вами на короткий час, – особисто, але не серцем, – та з великим бажанням намагалися побачити ваші обличчя.",
        "18": "Тому ми хотіли прийти до вас, – я, Павло, і один раз, і другий, – але перешкодив нам сатана.",
        "19": "Бо хто є нашою надією, радістю чи вінцем похвали, якщо не ви перед нашим Господом Ісусом під час Його приходу?",
        "20": "Адже ви – наша слава і радість!"
    },
    "3": {
        "1": "Тому, не спроможні більше терпіти, ми вирішили за краще самим залишитися в Афінах,",
        "2": "а Тимофія, нашого брата і Божого [служителя, а нашого] помічника в Євангелії Христа, послати, щоби запевнити вас і потішити [вас] у вашій вірі.",
        "3": "Щоб ніхто не захитався серед цих труднощів. Адже ви самі знаєте, що на те ми призначені.",
        "4": "Бо коли ми були у вас, ми вам казали наперед, що маємо страждати; так воно й сталося, і вам це відомо.",
        "5": "Тому‑то і я, не витримавши більше, послав довідатися про вашу віру, щоби часом не спокусив вас спокусник, і наша праця не виявилася даремною.",
        "6": "А тепер, коли від вас повернувся Тимофій і приніс нам радісну вістку про вашу віру та любов, і що ви завжди про нас згадуєте добром, бажаючи бачити нас, як і ми вас,",
        "7": "саме тому, брати, ми втішилися вами серед усієї нашої біди й горя, через вашу віру.",
        "8": "Адже ми тепер ожили, якщо ви стоїте в Господі!",
        "9": "Яку ж подяку можемо віддати Богові за вас, за всю радість, якою через вас тішимося перед нашим Богом?",
        "10": "Ніч і день ревно молимося, щоби побачити ваші обличчя і доповнити те, чого бракує вашій вірі.",
        "11": "Сам же Бог і наш Отець, і наш Господь Ісус нехай вирівняє нашу дорогу до вас.",
        "12": "І Господь нехай помножить і наповнить вас любов’ю один до одного і до всіх, – такою ж, яку ми маємо до вас,",
        "13": "аби зміцнити ваші серця, зробити бездоганними у святості перед Богом і нашим Отцем під час приходу Господа нашого Ісуса з усіма Його святими. Амінь."
    },
    "4": {
        "1": "А далі, брати, просимо вас і благаємо в Господі Ісусі, щоб так, як прийняли ви від нас, яким чином вам поводитися і догоджати Богові, – саме так ви й поводитеся, аби ви все більше в цьому зростали.",
        "2": "Бо знаєте, які вказівки дали ми вам у Господі Ісусі.",
        "3": "Це ж воля Божа – ваше освячення, щоб ви берегли себе від розпусти,",
        "4": "щоб кожний з вас умів свої посудини берегти у святості й честі,",
        "5": "а не в пожадливій похоті, як язичники, котрі не знають Бога.",
        "6": "Не чиніть насильства і не кривдьте ні в чому свого брата, бо Господь є месником за все це, як раніше ми вам говорили й засвідчили.",
        "7": "Адже Бог покликав нас не до нечистоти, а до освячення.",
        "8": "Тому‑то, хто це відкидає, не людину зневажає, а Бога, Який дав нам Свого Святого Духа.",
        "9": "Про братолюбство немає потреби писати вам, бо ви самі Богом навчені любити один одного,",
        "10": "адже те й робите всім братам, які перебувають у всій Македонії. Просимо вас, брати, аби ви в цьому все більше зростали",
        "11": "і пильно дбали про те, щоби жити спокійно і робити свою справу, працювати своїми власними руками, як ми вам звеліли,",
        "12": "щоб ви гідно поводилися перед чужими і ні в чому не мали нестатків.",
        "13": "Не хочемо, щоб ви, брати, не знали про померлих, аби не сумували, як інші, котрі не мають надії.",
        "14": "Бо коли віримо, що Ісус помер і воскрес, то й померлих в Ісусі Бог приведе з Ним.",
        "15": "Це говоримо вам Словом Господнім: що ми, живі, які залишимося до приходу Господнього, не випередимо померлих.",
        "16": "Адже Сам Господь з наказом, при голосі архангела і при Божій сурмі, зійде з неба, – і першими воскреснуть померлі в Христі.",
        "17": "Потім ми, живі, які залишимося, разом з ними будемо підхоплені на хмари, на зустріч з Господом у повітрі, – і так завжди будемо з Господом.",
        "18": "Тому потішайте одне одного цими словами."
    },
    "5": {
        "1": "А про часи та про пори, брати, вам не потрібно писати,",
        "2": "адже самі з певністю знаєте, що день Господній приходить, як злодій уночі.",
        "3": "[Бо] коли говоритимуть: Мир і безпека, – тоді раптово прийде на них погибель, як біль тієї, яка носить в утробі, й вони не втечуть.",
        "4": "А ви, брати, не в темряві, щоб той день захопив вас, як злодій.",
        "5": "Бо ви всі – сини світла й сини дня. Ми не належимо ні ночі, ні темряві.",
        "6": "Тож не спімо, як інші, а пильнуймо та будьмо тверезі!",
        "7": "Адже ті, які сплять, сплять уночі, а ті, які впиваються, вночі впиваються.",
        "8": "Ми ж належимо дневі, тож будьмо тверезі, одягнувшись у панцир віри й любові та в шолом надії спасіння.",
        "9": "Адже Бог призначив нас не на гнів, а на те, щоб ми одержали спасіння через Господа нашого Ісуса Христа,",
        "10": "Який помер за нас, щоб ми, чи пильнуємо, чи спимо, – разом з Ним жили.",
        "11": "Тому втішайте один одного і збудовуйте один одного, як ви й робите.",
        "12": "Просимо вас, брати: шануйте тих, хто працює між вами, наставлені над вами в Господі, й тих, хто напоумлює вас;",
        "13": "виявляйте до них велику любов за їхню працю. Майте мир між собою.",
        "14": "Просимо вас, брати: напоумляйте тих, хто порушує порядок, підбадьорюйте малодушних, захищайте немічних, будьте терпеливими до всіх.",
        "15": "Стережіться, щоб ніхто нікому не віддавав злом за зло, але завжди дбайте про добро один для одного і для всіх.",
        "16": "Завжди радійте,",
        "17": "невпинно моліться,",
        "18": "за все дякуйте, бо це Божа воля в Ісусі Христі щодо вас.",
        "19": "Духа не вгашайте,",
        "20": "пророцтвом не нехтуйте,",
        "21": "усе досліджуйте і доброго держіться,",
        "22": "стримуйтеся від усякого роду зла.",
        "23": "А Сам Бог миру нехай повністю освятить вас: нехай ваш дух, душа й тіло бездоганно будуть збережені в цілості до приходу нашого Господа Ісуса Христа.",
        "24": "Вірний Той, Хто покликав вас; Він і здійснить!",
        "25": "Брати, моліться і за нас.",
        "26": "Привітайте всіх братів святим поцілунком.",
        "27": "Заклинаю вас Господом прочитати послання всім братам.",
        "28": "Благодать Господа нашого Ісуса Христа з вами. [Амінь]."
    }
}