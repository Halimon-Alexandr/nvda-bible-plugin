{
    "1": {
        "1": "Це було у часи царя Ахашвероша, – того Ахашвероша, котрий владарював над ста двадцятьма сімома областями, – від Індії до Ефіопії.",
        "2": "Отже, в той час, коли він утвердився на престолі свого царства в замку Сузи, цар Ахашверош",
        "3": "третього року свого владарювання справив бенкет для всіх своїх можновладців та своїх вельмож. Крім того, були запрошені перські та мідійські воєначальники й намісники областей ( провінцій ).",
        "4": "Він їм показував великі багатства свого славного царства та пишний блиск своєї величності впродовж довгого часу, а саме: сто вісімдесят днів.",
        "5": "А після закінчення тих днів цар влаштував у саду, в дворі царського палацу, семиденний бенкет для всього народу, що перебував у замку Сузи, – від малого до великого.",
        "6": "Білі й блакитні полотнища звисали на вісонових і фіолетових шнурах, прикріплених до срібних прутів, що лежали на мармурових стовпах. На мозаїчній кам’яній долівці зі смарагду, білого мармуру, перламутру та чорного мармуру стояли золоті та срібні ложа.",
        "7": "Напої також подавали в золотому посуді, й кожна чаша не була подібною до іншої; а царського вина, як і личило такому володареві, було дуже багато.",
        "8": "Проте за царською постановою до пиття нікого не примушували, адже цар звелів усім розпорядникам свого палацу, щоб чинили за вподобанням кожної людини.",
        "9": "Так само й цариця Вашті влаштувала бенкет жінкам царського палацу, що належав цареві Ахашверошу.",
        "10": "Сьомого дня, коли цар розвеселився від випитого вина, він наказав сімом євнухам, котрі постійно прислуговували цареві Ахашверошу:",
        "11": "Мегуманові, Біззеті, Харвоні, Біґті, Аваґті Зетарові й Каркасові, привести до царя царицю Вашті в царській короні, аби показати її красу народам і своїм можновладцям, бо й справді вона була дуже вродливою.",
        "12": "Проте цариця Вашті відмовилась прийти за наказом царя через євнухів. Цар дуже розлютився, і запалав великим гнівом.",
        "13": "Тож цар звернувся до мудреців, які розуміли час і право, – адже справи царя переважно викладались перед усіма, хто знав закон і судочинство.",
        "14": "Серед таких найближчими до нього були: Каршена, Шетар, Адмата, Таршіш, Мерес, Марсена та Мемухан, – сім можновладців Персії і Мідії, котрі завжди мали доступ до царя і займали головні посади в царстві.",
        "15": "Цар запитав їх: Згідно з законом, що слід учинити з царицею Вашті, яка не виконала повеління царя Ахашвероша, переданого через євнухів-царедворців?",
        "16": "У відповідь Мемухан промовив до царя та можновладців: Цариця Вашті завинила не лише перед одним царем, а й перед усіма можновладцями та всім народом, що знаходиться в усіх областях царя Ахашвероша.",
        "17": "Адже вчинок цариці стане відомим усім жінкам, і призведе до того, що вони почнуть зневажати своїх чоловіків. Вони будуть казати: Ахашверош звелів привести до нього царицю Вашті, але вона не пішла!",
        "18": "Знатні перські й мідійські жінки, котрі дізнались, що цариця сьогодні сказала цареві, почнуть виявляти непокірність царським вельможам, викликаючи цим суперечки та зневагу.",
        "19": "Отже, якщо це буде цареві до вподоби, нехай вийде від нього царська постанова, і буде це зазначено в законах Персії і Мідії, як непорушний закон, що цариця Вашті більше ніколи не з’явиться перед царем Ахашверошем, а її достоїнство цариці нехай цар надасть іншій жінці, кращій за неї.",
        "20": "І коли такий царський декрет буде проголошений в усьому його великому царстві, – а воно й, справді, велике, – то всі дружини почнуть шанувати своїх чоловіків, від найбільшого, й до найменшого…",
        "21": "Така пропозиція сподобалась як цареві, так і можновладцям, тому цар учинив, як порадив Мемухан.",
        "22": "Він направив такий декрет в усі області царства, – в кожну провінцію був скерований лист, кожному народу його мовою, – аби кожен чоловік був господарем у своєму домі. Отже, сповістили про це мовою кожного народу."
    },
    "2": {
        "1": "За якийсь час після цих подій, коли гнів царя Ахашвероша ущух, він згадав те, що вчинила Вашті, і що було вирішено щодо неї.",
        "2": "Тоді придворні царя, котрі йому прислуговували, сказали йому: Нехай би пошукали для царя цнотливих та гарних вродою дівчат.",
        "3": "І нехай цар призначить у всіх областях свого царства урядників, аби вони зібрали всіх цнотливих, вродливих з вигляду дівчат у замку Сузи в жіночому палаці, під опіку царського євнуха, опікуна жінок, Гегая, і нехай їм дадуть косметичні засоби для прикрашування.",
        "4": "І та дівчина, котра найбільше сподобається цареві, нехай стане царицею замість Вашті. Ці слова сподобались цареві, – і він так учинив.",
        "5": "У замку Сузи жив один юдей, на ім’я Мордехай, син Яіра, онук Шімея, правнук Кіша, з Веніямінового племені.",
        "6": "Він був виселений з Єрусалима в неволю разом із Юдейським царем Єхонією, якого забрав вавилонський цар Навуходоносор.",
        "7": "Він опікувався двоюрідною сестрою на ім’я Гадасса, тобто Естер. Вона була круглою сиротою. Після смерті її батька та матері, Мордехай прийняв її за дочку. Дівчина була струнка поставою і вродливою з вигляду.",
        "8": "Так сталося, що коли був проголошений царський наказ, і коли зібрали багато дівчат у замок Сузи під опіку Геґая, то була взята й Естер до царського палацу під опіку Геґая, опікуна жінок.",
        "9": "Дівчина сподобалась йому, й здобула його прихильність, тому він поспішив дати їй потрібні косметичні засоби, та все необхідне для неї; призначив також сім найкращих дівчат – служниць з царського палацу й перемістив її разом зі служницями в найкраще приміщення в жіночому палаці.",
        "10": "Проте Естер нічого не говорила ні про свій народ, ані про своє походження, оскільки Мордехай наказав їй цього не казати.",
        "11": "Щодня Мордехай приходив до двору жіночого палацу, аби довідатись, як себе почуває Естер і що з нею відбувається.",
        "12": "Коли приходила черга кожної з тих дівчат входити до царя Ахашвероша, після закінчення дванадцятимісячного приготування, як належало царським жінкам, – адже саме стільки потрібно було часу на приготування, зокрема: шість місяців тривало змащування мирровою олією і шість місяців пахощами та іншими жіночими засобами догляду за тілом, –",
        "13": "лише після того дівчина входила до царя. Їй давали все, що вона бажала би взяти з собою з жіночого палацу в царський палац.",
        "14": "Увечері вона входила, а вранці поверталась до іншого жіночого палацу, під опіку царського євнуха Шаашґаза, охоронця наложниць, і більше вже не входила до царя, хіба що цар нею захоплювався, і міг покликати знову, назвавши на ім’я.",
        "15": "А коли настала черга ввійти до царя для Естер, – дочки Авіхаїла, Мордехайового дядька, яку Мордехай прийняв до себе за дочку, – вона не просила нічого, крім того, що їй порадив Геґай, царський євнух, опікун жінок. Естер знаходила прихильність у очах кожного, хто лише з нею зустрічався.",
        "16": "Отже, десятого місяця, тобто місяця Тевета, сьомого року царювання Ахашвероша, Естер взяли на царську половину палацу.",
        "17": "Цар покохав Естер більше за всіх жінок. Вона здобула його прихильність і ласку понад усіх інших дівчат, і він поклав на її голову царський вінець та оголосив її царицею замість Вашті.",
        "18": "Після цього цар справив для всіх своїх вельмож і своїх дворян великий бенкет, – свято на честь Естер; він також оголосив податкові пільги в усіх областях, і з царською щедрістю роздав подарунки.",
        "19": "А коли іншим разом збирали дівчат, Мордехай сидів біля царської брами.",
        "20": "Що ж до Естер, то вона й далі не розповідала про своє походження, ані про свій народ, як їй звелів Мордехай. Естер виконувала поради Мордехая, як і тоді, коли була під його опікою.",
        "21": "Якось, коли Мордехай сидів біля царської брами, два царських євнухи, вартові біля дверей, Біґтан і Тереш, розлютившись, шукали можливості здійснити замах на царя Ахашвероша.",
        "22": "Ця справа стала відома Мордехаю, і він повідомив про це царицю Естер, а Естер від імені Мордехая розповіла цареві.",
        "23": "Справу було досліджено, і встановлено її правдивість. Отже, обох слуг повісили на шибениці. Про це в присутності царя було записано в Літописну Книгу."
    },
    "3": {
        "1": "Після цих подій цар Ахашверош звеличив Гамана, сина Гаммедати, аґаґійця, й підвищив, поставивши його сидіння вище від усіх своїх можновладців.",
        "2": "Тому всі царські слуги ( дворяни ), що при царській брамі, ставали навколішки й кланялись Гаманові, оскільки такою була царська постанова. Проте Мордехай не ставав навколішки й не кланявся.",
        "3": "І царські слуги, що при царській брамі, дорікали Мордехаю з приводу порушення ним царської постанови.",
        "4": "Так сталося, що вони йому нагадували щодня, але він їх не слухав, тому вони розповіли про це Гаманові, щоб переконатись, чи втримається Мордехай на своїй посаді, оскільки він їм признався, що є Юдеєм.",
        "5": "І коли вже сам Гаман зауважив, що Мордехай не стає перед ним навколішки й не кланяється, то Гаман дуже розлютився.",
        "6": "Він вважав принизливим для себе учинити розправу лише із самим Мордехаєм, але оскільки йому розповіли, з якого народу Мордехай походить, то Гаман почав шукати приводу, аби знищити народ Мордехая, – всіх Юдеїв, що мешкали в усьому царстві Ахашвероша.",
        "7": "Отже, першого місяця, тобто місяця Нісана, на дванадцятий рік владарювання царя Ахашвероша, перед Гаманом, кинули пур, тобто жереб, щодо кожного дня і кожного місяця; жереб випав на тринадцятий день дванадцятого місяця. Це місяць Адар.",
        "8": "Тоді Гаман сказав цареві Ахашверошу: Є один народ, розпорошений і розкиданий між іншими народами в усіх областях твого царства. Їхні закони відрізняються від законів усіх народів; вони не дотримуються і законів царя, тому було би необачно з боку царя все так залишати.",
        "9": "Якщо цар вважатиме доречним, нехай буде виданий наказ їх знищити, а я відважу десять тисяч талантів срібла на руки скарбників, щоб внесли їх до царських скарбниць.",
        "10": "Тоді цар зняв перстень з печаткою зі своєї руки й дав його аґаґійцю Гаманові, синові Гаммедата, ворогові юдеїв.",
        "11": "Після цього цар сказав Гаманові: Нехай твоє срібло залишається в тебе, а з тим народом роби що вважаєш за потрібне!",
        "12": "Тож тринадцятого дня першого місяця, були скликані царські писарі, котрі писали все, що наказував Гаман царським сатрапам та намісникам над усіма областями і правителям усіх народів, – у кожну область, прийнятним там письмом, й кожному народу його мовою. Указ був написаний від імені царя Ахашвероша і затверджений царським перснем.",
        "13": "Ті листи були послані через гінців у всі царські області, щоб у один день, тобто тринадцятого дня дванадцятого місяця, місяця Адара, вигубити, стратити й знищити всіх юдеїв: від наймолодшого до найстаршого, в тому числі жінок і дітей, а їхнє майно розграбувати.",
        "14": "Письмова копія цього указу мала стати законом у кожній області й оголошена всім людям у кожній околиці, аби всі були до цього дня готові.",
        "15": "За наказом царя гінці негайно вирушили. Указ був оголошений також і в замку Сузи. Цар і Гаман у той час сиділи й бенкетували, тоді як місто Сузи було в замішанні й розгубленості."
    },
    "4": {
        "1": "Дізнавшись про все, що сталось, Мордехай роздер на собі одяг і, вдягнувшись у веретище та посипавши голову попелом, він йшов вулицями міста і голосно, та гірко ридав.",
        "2": "У такому стані він підійшов і до царської брами, – пройти у веретищі крізь Царську Браму він не мав права.",
        "3": "В той час у кожній області й околицях міст, куди лише доходив царський лист з його указом, Юдеїв огортав великий смуток, з постом, плачем і голосінням. Для багатьох волосяниця-веретище та попіл стали постіллю.",
        "4": "Коли служниці Естер та її євнухи прийшли і розповіли їй про все, то цариця дуже злякалась, й послала одежу, щоб, знявши з Мордехая його веретище, зодягнути його. Проте він відмовився прийняти.",
        "5": "Тоді Естер покликала одного з царських євнухів, Гатаха, якого цар призначив їй для послуг, й наказала йому піти до Мордехая, аби довідатись, що все це має значити і чому він у жалобі.",
        "6": "Гатах прийшов до Мордехая на міський майданчик, що перед Царською Брамою.",
        "7": "Мордехай розповів про все, що сталося з ним, а також скільки срібла Гаман пообіцяв відважити в царську скарбницю за знищення Юдеїв.",
        "8": "Мордехай також дав йому копію царського Указу, оголошеного в Сузах, про знищення Юдеїв, аби він показав це Естер, й про все їй розповів. Він також просив її піти до царя з благанням про помилування свого народу.",
        "9": "І коли Гатах прийшов і переказав Естер слова Мордехая,",
        "10": "Естер попросила Гатаха переказати Мордехаєві таке:",
        "11": "Усі царські слуги-дворяни, а також народи царських провінцій знають, що для кожного чоловіка чи жінки, котрі без запрошення ввійдуть навіть у внутрішній дворик царя, існує один закон щодо всіх – смерть, хіба що цар простягне до нього золоте берло, – в такому разі людина залишалася живою. Мене ж не кликали до царя ось уже тридцять днів.",
        "12": "Коли Мордехаю переказали слова Естер,",
        "13": "то у відповідь Мордехай звелів передати Естер такі слова: Не думай, що ти одна з усіх юдеїв врятуєшся в царському палаці!",
        "14": "Адже якщо ти в такий час промовчиш, то порятунок і допомога юдеям прийдуть з іншого місця, а ти й родина твого батька загинете. Крім того, хто знає, чи саме не на такий час, як цей, ти досягла царської гідності?!",
        "15": "Тоді Естер звеліла передати Мордехаєві таке:",
        "16": "Іди, збери всіх юдеїв, які знайдуться в Сузах, й оголосіть заради мене піст, – протягом трьох діб не їжте і не пийте ні вночі, ні вдень; я також зі своїми служницями так само будемо постити, після чого я піду до царя, хоча й це суперечить законові. Тож, якщо маю загинути, то загину!",
        "17": "Після цього Мордехай пішов і зробив докладно все так, як йому наказала Естер."
    },
    "5": {
        "1": "На третій день відбулось наступне. Естер одягнулась у царські шати, вийшла й стала у внутрішньому дворику царського палацу, навпроти тронного залу царя. Цар якраз сидів на престолі свого царства в тронному залі обличчям до входу.",
        "2": "Коли цар зауважив царицю Естер, яка стояла в дворі, то він відчув до неї прихильність, – тому цар простягнув у бік Естер золотий жезл, який тримав у руці. Тож Естер підійшла і доторкнулась до вершка жезла.",
        "3": "А цар запитав її: Що тобі потрібно, царице Естер, і яке твоє прохання? Ти отримаєш все, – навіть до половини царства!",
        "4": "Естер відповіла: Якщо на те буде царева ласка, то нехай сьогодні цар прийде з Гаманом на бенкет, який я для нього приготувала.",
        "5": "Тоді цар сказав: Покличте негайно Гамана, щоб ми могли виконати прохання Естер. Отже, цар прийшов разом з Гаманом на бенкет, який влаштувала Естер.",
        "6": "А під час бенкету, попиваючи вино, цар промовив до Естер: Про що ти хочеш просити? Ти отримаєш усе, чого би не просила, – навіть до половини царства!",
        "7": "Відповідаючи, Естер сказала: Ось моє прохання і моє бажання, –",
        "8": "Якщо би цар був таким ласкавим, і побажав виконати моє прохання, то нехай за моїм бажанням, цар разом із Гаманом прийдуть на бенкет, який я влаштую для них, ще й завтра. Я ж учиню так, як цар скаже.",
        "9": "Того дня Гаман вийшов з палацу радісним й у веселому настрої, проте коли Гаман побачив біля Царської Брами Мордехая, котрий не піднявся і навіть не поворухнувся перед ним, то Гаман сповнився великою люттю проти Мордехая.",
        "10": "Однак Гаман стримався. Повернувшись до свого дому, він звелів покликати друзів і свою дружину Зерешу,",
        "11": "Гаман нахвалявся перед ними славою свого величезного багатства, великою кількістю своїх синів, а також тим як цар його звеличив, піднявши його понад усіх можновладців і царських сановників.",
        "12": "А в кінці Гаман додав: Ось і цариця Естер не покликала з царем нікого, крім мене на бенкет, який влаштувала. Я і назавтра запрошений до неї разом з царем.",
        "13": "Однак все це не спричиняє мені задоволення, поки я бачу того юдея, Мордехая, що сидить біля Царської брами.",
        "14": "Тоді його дружина Зереш, за підтримки його друзів, запропонувала: Нехай спорудять шибеницю висотою у п’ятдесят ліктів, а вранці поговори з царем, щоб повісили на ній Мордехая. Тоді у веселому настрої підеш з царем на бенкет! Така порада сподобалась Гаманові, і він наказав спорудити шибеницю."
    },
    "6": {
        "1": "Тієї ночі цар ніяк не міг заснути, тому він наказав принести Літописну Книгу щоденних записів, які й читали перед царем.",
        "2": "Серед інших записів було зазначено, як Мордехай розкрив змову двох царських євнухів Біґтана й Тереша, котрі здійснювали охорону біля дверей, і змовились убити царя Ахашвероша.",
        "3": "Тому цар запитав: Яку честь і винагороду було здійснено за це Мордехаєві? Сановники царя, які прислуговували йому, відповіли: Нічого для нього не зроблено.",
        "4": "Тоді цар запитав: Хто там у дворі? – А Гаман якраз увійшов у зовнішній двір царського палацу, щоб поговорити з царем, і повісити Мордехая на шибениці, яку він для нього підготував, –",
        "5": "тож слуги царя сказали йому: Це Гаман стоїть у дворі. І цар промовив: Хай увійде.",
        "6": "Гаман увійшов, і цар його запитав: Що, на твою думку, варто вчинити чоловікові, якого цар бажає вшанувати? Гаман зразу ж подумав: Кого ж іншого цар хотів би вшанувати, як не мене?",
        "7": "І Гаман промовив до царя: Щодо чоловіка, якого цар бажає вшанувати,",
        "8": "то нехай би принесли царські шати, в які цар одягається, і привели коня, на якому цар їздить, а на його голову нехай би поклали царський вінець.",
        "9": "Ті шати й того коня нехай дадуть у руки одному з найвидатніших царських можновладців, котрий спорядить чоловіка, якого цар бажає вшанувати, і нехай посадить його на коня та попровадить його на площу міста, проголошуючи перед ним: Так роблять тому чоловікові, котрого цар бажає вшанувати!",
        "10": "Тоді цар сказав Гаманові: Негайно візьми одяг і коня, – все, як ти сказав, – і все це учини з юдеєм Мордехаєм, який сидить біля Царської Брами. Не пропусти жодного слова з усього того, що ти сказав!",
        "11": "Тож Гаман узяв шати й коня, спорядив Мордехая, і возив його по міському майдані, проголошуючи перед ним: Так робиться тому чоловікові, якого цар воліє вшанувати!",
        "12": "Після того Мордехай повернувся до Царської Брами, а Гаман з поспіхом, засмучений, покривши голову, подався до свого дому.",
        "13": "Коли Гаман розповів усе, що з ним трапилось, своїй дружині Зереші та всім своїм друзям, то його радники разом з його дружиною Зереш сказали йому: Якщо Мордехай, перед яким ти почав падати, з нащадків юдеїв, то ти вже не здолаєш його, а неодмінно впадеш перед ним остаточно.",
        "14": "Ще вони не скінчили розмови, як прибули царські євнухи, і з поспіхом попровадили Гамана на бенкет, який приготувала Естер."
    },
    "7": {
        "1": "Отже, цар разом з Гаманом прибули на бенкет до цариці Естер.",
        "2": "На другий день бенкетування, попиваючи вино, цар знову запитав Естер: Яке твоє бажання, царице Естер? Твоє прохання буде виконане, навіть до половини царства!",
        "3": "Відповідаючи, цариця Естер промовила: Якщо я знайшла милість в очах царя, і цар бажає виконати моє прохання, то нехай мені буде подароване моє життя, а також, за моїм проханням – життя мого народу.",
        "4": "Адже я і мій народ продані на знищення, – приречені на вигублення й цілковите знищення! Якби нас продали за рабів і невільниць, я мовчала б, оскільки через таке лихо не варто було б турбувати царя…",
        "5": "Тоді цар Ахашверош запитав царицю Естер: Хто він такий, і де той, що наважився таке вчинити?",
        "6": "Естер відповіла: Таким гнобителем і ворогом є цей злобний Гаман! І Гаман затремтів перед царем і царицею.",
        "7": "Розлючений цар рвучко піднявся від бенкетного столу з вином і вийшов у сад біля палацу. Залишившись, Гаман почав благати царицю Естер за своє життя, оскільки розумів, що цар вже визначив його долю.",
        "8": "Повернувшись із саду біля палацу, в дім, де вони бенкетували з вином, цар побачив, що Гаман припав до ложа, де знаходилась Естер, і злісно вигукнув: Невже він має намір ще й зґвалтувати царицю в моєму домі? Щойно цар сказав ці слова, як покрили обличчя Гамана.",
        "9": "Тоді один з царедворців-євнухів, Харвона, промовив до царя: Он і шибениця заввишки п’ятдесят ліктів, стоїть перед домом Гамана. Адже Гаман приготував її для Мордехая, добрі слова якого врятували життя царя. І цар сказав: Повісьте його на ній!",
        "10": "Отже, повісили Гамана на шибениці, яку він приготував для Мордехая. Після цього гнів царя вгамувався."
    },
    "8": {
        "1": "Того ж дня цар Ахашверош подарував цариці Естер дім ворога Юдеїв Гамана, а Мордехай отримав доступ до царя, оскільки Естер розповіла, ким він їй доводиться.",
        "2": "Цар зняв свій перстень з печаткою, який забрав у Гамана, та передав його Мордехаю; Естер же призначила Мордехая управителем маєтку Гамана.",
        "3": "Незабаром Естер ще раз звернулась до царя. Припавши до його ніг, вона плакала і благала його відвернути лихо аґаґійця Гамана, та його злочинні наміри, які він замислив проти Юдеїв.",
        "4": "Цар, зазвичай, простягнув у напрямку Естер золотий жезл, а Естер піднялась і стала перед царем.",
        "5": "Вона сказала: Якщо цар вважатиме це доречним, і я здобула у нього довіру, а мою справу він вважатиме справедливою, і йому це до вподоби, то нехай будуть письмово відкликані листи з розпорядженням аґаґійця Гамана, сина Гаммедата, які він розіслав, щоб знищити Юдеїв, котрі мешкають в усіх царських областях.",
        "6": "Адже як я зможу дивитись на нещастя, яке має випасти на долю мого народу, і як мені дивитися на загибель мого власного роду?",
        "7": "Тоді цар Ахашверош промовив до цариці Естер та Юдея Мордехая: Ось я дав Естер дім Гамана, а його самого повісили на шибениці за те, що він підняв руку на Юдеїв.",
        "8": "Напишіть і ви щодо справи Юдеїв лист від імені царя, що вважаєте за потрібне, і затвердіть царським перснем. Адже те, що пишеться від царського імені та що затверджене царським перснем, відмінити не можна.",
        "9": "Отже, третього місяця, тобто місяця Сіван, двадцять третього дня того ж місяця царські писарі написали те, що звелів Мордехай у справі Юдеїв й направив до сатрапів і намісників, а також до начальників і князів областей від Індії і аж до Ефіопії, – в усі сто двадцять сім областей – у кожну область прийнятним там письмом, і кожному народові його мовою, а також до Юдеїв – їхнім письмом та їхньою мовою.",
        "10": "Все було написано від імені царя Ахашвероша й затверджено перснем з печаткою царя. Листи були розіслані через гінців на швидких конях, – вони помчали на породистих конях з царських конюшень.",
        "11": "В указі цар дозволяв Юдеям, що мешкають у всіх містах, зібратись і стати на захист свого життя, а всіх озброєних з будь-якого народу, і в будь-якій області, які будуть на них нападати, знищувати, вбивати й вигублювати разом з їхніми дітьми та жінками, а їх маєтки пограбувати.",
        "12": "Все це мало відбутись в усіх областях царя Ахашвероша в один день: тринадцятого дня дванадцятого місяця, тобто місяця Адара.",
        "13": "Копії листа з цим указом, як закон, належить оголосити в кожній, зокрема, області та провінції, аби всі люди знали, що в той день Юдеї будуть готові до помсти своїм ворогам.",
        "14": "Гінці, котрі мчали на царських конях, їхали з великою поспішністю, бо таким був наказ царя. Цей указ був оповіщений і в замку Сузи.",
        "15": "Мордехай у той день вийшов від царя у біло-блакитних царських шатах. Він був у мантії з порфірового вісону, а голову прикрашав великий золотий вінець, тоді як місто Сузи раділо й веселилось.",
        "16": "Для Юдеїв настав час світла, радощів, веселощів і пошани.",
        "17": "У кожній області й провінції, – в усіх містах і поселеннях, куди лише доставляли розпорядження царя та його указ, – серед Юдеїв наставало урочисте свято, радість і веселощі та бенкетування. Так само багато людей з-поміж інших народів землі приєднувались до Юдеїв, бо їх охопив страх перед Юдеями."
    },
    "9": {
        "1": "У тринадцятий день дванадцятого місяця, тобто місяця Адара, коли наступив термін виконання царського веління і його указу, – саме тоді, коли вороги Юдеїв сподівались взяти владу над Юдеями, сталося навпаки, – Юдеї завладарювали над своїми ворогами.",
        "2": "Юдеї зібрались у своїх містах, – у кожній області царя Ахашвероша, – щоб учинити розправу з тими, котрі готувались заподіяти їм лихо, так що ніхто не зміг їм протистояти, оскільки страх перед ними охопив усі народи.",
        "3": "Адже всі правителі областей, сатрапи й намісники, котрі здійснювали царську владу на місцях, допомагали Юдеям, бо тепер боялись Мордехая,",
        "4": "оскільки Мордехай був наділений у володіннях царя великою владою, і слава про нього досягла всіх областей. Цей чоловік, Мордехай, ставав усе могутнішим…",
        "5": "Отже, Юдеї завдали поразки всім своїм ворогам, караючи мечем, знищували й вигублювали їх, – з усіма своїми ворогами чинили за своєю волею.",
        "6": "В самому замку Сузи Юдеї знищили й вигубили п’ятсот чоловік, у тому числі:",
        "7": "Паршандата, Далфона та Аспата,",
        "8": "Пората, Адалію й Арідата,",
        "9": "Пармашту, Арісая, Арідая і Вайзата, –",
        "10": "десятьох синів Гамана, Гаммедатового сина, злісного ворога Юдеїв, також стратили, проте вони до пограбування рук не простягли.",
        "11": "У той день цареві повідомили про кількість убитих у замку Сузи.",
        "12": "І цар сказав цариці Естер: Юдеї знищили, вигубивши в замку Сузи п’ятсот чоловік, також і десятьох Гаманових синів. Можна лише припустити, що вони зробили в інших царських областях!? Тепер скажи, чого ти ще просиш, – і буде тобі дано?! Яке ще твоє прохання, – все буде здійснене?!",
        "13": "І Естер відповіла: Якщо цареві до вподоби, нехай буде дозволено Юдеям, що в замку Сузи, завтра діяти згідно з законом цього дня, і нехай повісять тіла десятьох синів Гамана на шибениці.",
        "14": "І цар наказав, аби так зробили, – було оголошено, що в замку Сузи продовжено дію царського указу ще на один день; повісили також десятьох синів Гамана.",
        "15": "Отже, чотирнадцятого дня місяця Адара Юдеї, що в Сузах, знову зібрались і стратили в Сузах ще триста чоловік, але до пограбування своїх рук не простягли.",
        "16": "Що ж до інших Юдеїв, котрі мешкали в усіх царських областях, то вони також згуртувались, аби виступити на захист свого життя й забезпечити собі спокій від своїх ворогів. Вони знищили з-посеред своїх ненависників сімдесят п’ять тисяч осіб, проте до пограбування своїх рук не простягли.",
        "17": "Це все відбулось тринадцятого дня місяця Адара, а чотирнадцятого дня вони відпочивали, влаштувавши свято, – день бенкету та радості.",
        "18": "Стосовно ж Юдеїв, що в Сузах, то вони виступали проти ворогів тринадцятого й чотирнадцятого днів, а п’ятнадцятого дня вони відпочивали, влаштувавши святковий бенкет.",
        "19": "З того часу Юдеї, що мешкають у селах та відкритих ( неогороджених стінами ) містечках, відзначають чотирнадцятий день місяця Адара як радісний святковий день, коли кожен пригощає свого ближнього, посилаючи подарунки.",
        "20": "Мордехай описав усі ті події та розіслав листи до всіх Юдеїв, котрі мешкали в усіх областях царя Ахашвероша, – близьким і далеким,",
        "21": "закликаючи їх, аби щороку відзначали чотирнадцятий день місяця Адара, а також п’ятнадцятий день того ж місяця,",
        "22": "як дні, в які Юдеї здобули спокій від своїх ворогів, і як місяць, у який смуток обернувся для них на радість, а їхня жалоба – на радість перемоги. Він закликав зробити ці дні святковими – днями радісного бенкету, коли кожен пригощає ближнього і посилає милостиню убогим і нужденним.",
        "23": "Юдеї прийняли те, що вже й самі почали робити, і про що написав їм Мордехай, а саме:",
        "24": "Аґаґієць Гаман, син Гаммедата, ворог усіх Юдеїв, замислив знищити всіх Юдеїв, і з цією метою кинув пур, тобто жереб, визначаючи час, коли привести їх у розгубленість і знищити.",
        "25": "Але коли Естер прийшла до царя, він видав новий указ, завдяки якому ворожий задум, який Гаман замислив проти Юдеїв, обернувся на його власну голову: Гамана та його синів повісили на шибениці.",
        "26": "Тому й названі ці дні: Пурім, від слова – пур. Згідно з усім тим, що сказано в листі Мордехая, і тим, що самі бачили й пережили,",
        "27": "Юдеї встановили та прийняли для себе, як і для своїх нащадків, а також для тих, котрі до них долучаться, непорушний звичай: щороку святкувати ці два дні, як було написано, і визначено для цього час.",
        "28": "Ці дні мають згадуватись і відзначатись, як святкові, в усіх поколіннях, з роду в рід, у кожній родині, в кожній країні та в кожному місті. Пам’ять про дні Пурім не повинна ніколи стертись серед усіх нащадків Юдеїв.",
        "29": "Цариця Естер, дочка Авіхаїла, разом із Юдеєм Мордехаєм отриманою ними владою написали цей другий лист про всі події на підтвердження свята Пурім.",
        "30": "Вони відправили це Послання до всіх Юдеїв, в усі сто двадцять сім областей царства Ахашвероша, як вістку миру та правди,",
        "31": "аби затвердити відзначення цих днів Пурім у відповідний для цього час, визначеним для них Юдеєм Мордехаєм і царицею Естер, і як вони самі вирішили для себе та для своїх нащадків стосовно днів посту та плачу.",
        "32": "Естер своїм наказом затвердила постанову про відзначення Пуріма, що й було записано в Книгу."
    },
    "10": {
        "1": "Згодом цар Ахашверош оподаткував громадян краю і морських островів.",
        "2": "Про все його потужне владарювання і доблесні подвиги, як і розповідь про високі почесті Мордехая, якими вшанував його цар, записано в Книзі Літопису мідійських і перських царів.",
        "3": "Адже Юдей Мордехай став другою особою після царя Ахашвероша й був видатним серед Юдеїв. Його любили численні його одноплемінники, оскільки він дбав про добробут свого народу й завжди говорив на користь усього свого племені."
    }
}