{
    "1": {
        "1": "Яків, раб Бога й Господа Ісуса Христа, — дванадцятьом племенам, які в розсіянні: Вітаю!",
        "2": "Брати мої, майте велику радість, коли попадаєте в різні випробування,",
        "3": "знаючи, що випробування вашої віри розвиває терпеливість.",
        "4": "А терпеливість нехай має досконалу дію, щоб ви були досконалі та бездоганні й щоб нічого вам не бракувало.",
        "5": "Якщо комусь із вас бракує мудрості, нехай просить у Бога, Який дає всім щедро і не докоряє, тож буде йому дано.",
        "6": "Та нехай просить з вірою, без жодного сумніву. Бо хто має сумнів, той подібний до морської хвилі, котру підіймають та женуть вітри.",
        "7": "Така людина хай не думає, що отримає щось від Господа,",
        "8": "адже двоєдушний чоловік непостійний на всіх своїх шляхах.",
        "9": "Тож нехай покірний брат хвалиться своїм високим становищем,",
        "10": "а багатий — своїм пониженням, бо промине, як цвіт рослин:",
        "11": "зійшло сонце, припекло, висушило траву — і їхній цвіт осипався, і краса їхнього вигляду зникла, отак і багатий на своїх дорогах зів’яне.",
        "12": "Блаженний муж, який подолає спокусу, бо коли буде випробуваний, то одержить вінець життя, що його [Господь] обіцяв тим, хто любить Його.",
        "13": "Ніхто зі спокушуваних хай не каже, що Бог його спокушує, адже Бог не спокушується злом, і Сам не спокушає нікого.",
        "14": "Кожний випробовується власною пожадливістю, яка затягує і вловлює.",
        "15": "Пожадливість дає зачаток і породжує гріх, а вчинений гріх породжує смерть.",
        "16": "Не піддавайтеся обманові, любі мої брати!",
        "17": "Усе добре, що нам дане, і кожний досконалий дар походить згори, сходить від Отця світла, в Якого немає зміни, ні тіні переміни.",
        "18": "Він забажав і породив нас Словом істини, щоб ми стали наче початком Його творіння.",
        "19": "Знайте, мої улюблені брати: кожна людина нехай буде швидкою до слухання, стримана в словах, повільна на гнів.",
        "20": "Адже людський гнів не здійснює Божої справедливості.",
        "21": "Тому, відкинувши всяку нечистоту і рештки злоби, з лагідністю прийміть посіяне Слово, що може спасти ваші душі.",
        "22": "Будьте виконавцями Слова, а не лише слухачами, які обманюють самих себе.",
        "23": "Бо коли хто є слухачем Слова, а не виконавцем, той подібний до людини, яка розглядає природні риси свого обличчя у дзеркалі:",
        "24": "тож побачив себе, відійшов і тут же забув, який він.",
        "25": "А хто дивиться на досконалий закон свободи і перебуває в ньому, той не слухач-забудько, а виконавець діла; він буде блаженний у своїх діях.",
        "26": "Коли хто думає, що він [між вами] побожний, але не приборкує свого язика, той лише обманює своє серце: його побожність — примарна.",
        "27": "Чиста й непорочна побожність перед Богом і Отцем — це відвідувати сиріт і вдів у їхньому горі, зберігати себе чистим від світу."
    },
    "2": {
        "1": "Брати мої, не зважайте на особу, майте віру в нашого Господа слави — Ісуса Христа!",
        "2": "Адже коли до вашого зібрання ввійде чоловік із золотим перснем, у блискучих шатах, та ввійде бідний у вбогому одязі,",
        "3": "а ви поглянете на того, хто в шатах блискучих, і скажете: Ти сядь отут зручно, а бідному скажете: Ти стань отам або сядь тут на моєму підніжку, —",
        "4": "то хіба не вчинили ви поділ між собою, хіба не стали суддями з лихими задумами?",
        "5": "Слухайте, любі брати мої: хіба не обрав Бог бідних світу як багатих вірою і спадкоємців Царства, яке пообіцяв тим, хто любить Його?",
        "6": "А ви зневажили бідного. Хіба не багаті гнітять вас, і хіба не вони тягнуть вас на суди?",
        "7": "Хіба не вони ганьблять добре ім’я, яким вас названо?",
        "8": "Отже, коли ви виконуєте царський Закон згідно з написаним: Люби свого ближнього, як самого себе, — добре робите.",
        "9": "Коли ж зважаєте на особу, то чините гріх: Закон звинувачує вас як порушників.",
        "10": "Адже хто весь Закон виконує, а згрішить в одному, той став винним у всьому,",
        "11": "бо Хто сказав: Не чини перелюбу, — Той і сказав: Не вбивай! Коли ж не чиниш перелюбу, а вбиваєш, ти став порушником Закону.",
        "12": "Так говоріть і так робіть, як ті, хто має бути суджений Законом свободи.",
        "13": "Тому що суд без милосердя на того, хто не чинив милосердя. Милосердя ставиться вище суду.",
        "14": "Яка користь, брати мої, коли хтось каже, що віру має, а діл не має? Чи віра може його спасти?",
        "15": "Коли брат або сестра будуть голі й позбавлені щоденної їжі,",
        "16": "а хтось із вас їм скаже: Ідіть з миром, грійтеся та їжте, але не дасть їм потрібного для тіла, яка з цього користь?",
        "17": "Так і віра, коли не має діл, сама по собі є мертвою.",
        "18": "Але хтось скаже: Ти маєш віру, а я маю діла; покажи мені свою віру без діл, а я покажу тобі [свою] віру зі своїх діл.",
        "19": "Чи віриш ти, що один Бог? Добре робиш! Але й біси вірять і тремтять.",
        "20": "О, марна людино! Чи ж не хочеш зрозуміти, що віра без діл не дає плоду?",
        "21": "Наш батько Авраам хіба не з діл оправдався, коли приніс свого сина Ісаака на жертовник?",
        "22": "Хіба не бачиш, що віра діяла разом з його ділами, і віра стала досконалою через діла?",
        "23": "І здійснилося Писання, що каже: Повірив Авраам Богові, і це зараховано йому за праведність, і був названий Божим другом!",
        "24": "Хіба не бачите, що людина оправдується ділами, а не самою вірою.",
        "25": "Так само й блудниця Рахав хіба не з діл оправдалася, прийнявши розвідників і вивівши їх іншою дорогою?",
        "26": "Адже як тіло без духа мертве, так і віра без діл — мертва."
    },
    "3": {
        "1": "Брати мої, хай не буде багато таких, які стають учителями, знаючи, що приймемо більший осуд.",
        "2": "Адже всі ми багато грішимо. Коли ж хто не грішить словом, — то досконалий чоловік, здатний приборкати й усе тіло.",
        "3": "Ось і коням вкладаємо вуздечку в рот, щоб нам корилися, і керуємо всім їхнім тілом.",
        "4": "Ось і кораблі, хоч які великі та гнані бурхливими вітрами, але керуються малим стерном, куди [лише] хоче стерновий.",
        "5": "Так само і язик: хоч і малий орган, а дуже хвалиться. Ось який невеликий вогонь, а спалює такий великий ліс!",
        "6": "І язик — це вогонь, світ неправди. Язик [так] поставлений між нашими органами, що опоганює все тіло і підпалює круг життя, а його самого запалює геєна.",
        "7": "Адже всякий рід звірів і птахів, плазунів і риб приборкується, — вони освоєні людською природою.",
        "8": "А язика ніхто з людей не може приборкати; він — зло невгамовне, повний смертоносної отрути.",
        "9": "Ним благословляємо Господа й Отця і ним проклинаємо людей, які створені за Божою подобою.",
        "10": "З тих самих уст виходить благословення і прокляття. Не годиться, брати мої, щоб так воно було!",
        "11": "Хіба з одного джерела виходить солодка й гірка вода?",
        "12": "Чи може, брати мої, смоківниця родити оливки, а виноградна лоза — смокви? І солончак не може давати солодкої води.",
        "13": "Хто мудрий і досвідчений між вами? Нехай покаже свої діла в лагідній мудрості доброго способу життя.",
        "14": "Коли ж маєте гірку заздрість і суперництво у ваших серцях, не хваліться і не говоріть неправди на правду.",
        "15": "Це не та мудрість, яка сходить згори, а земна, душевна, бісівська.",
        "16": "Тому що де заздрість та чвари, там безладдя і всяке лихе діло.",
        "17": "А та мудрість, що згори, насамперед чиста, потім мирна, лагідна, покірна, повна милосердя і добрих плодів, безстороння, нелукава.",
        "18": "Адже плід праведності сіється в мирі — і творцями миру."
    },
    "4": {
        "1": "Звідки війни і звідки ворожнеча між вами? Хіба не звідси — не з ваших пристрастей, які воюють у ваших членах?",
        "2": "Ви прагнете — і не маєте, вбиваєте й заздрите — і не можете осягнути. Ворогуєте і воюєте. Не маєте, тому що не просите;",
        "3": "просите й не одержуєте, бо не на добро просите, а щоб розтратити на ваші пристрасті.",
        "4": "[Перелюбники й] перелюбниці, хіба ви не знаєте, що любов світу — це ворожнеча проти Бога? Адже хто хоче дружити зі світом, той стає ворогом Божим.",
        "5": "Чи ви думаєте, що Писання даремно каже: Прагне до заздрощів той дух, який оселився в нас?",
        "6": "Та більшу дає благодать, через те й говорить: Бог гордим противиться, а покірним дає благодать.",
        "7": "Тож підкоріться Богові, протидійте дияволові, і він утече від вас.",
        "8": "Наблизьтеся до Бога, і Він наблизиться до вас. Очистіть руки, грішники, і очистіть серця, двоєдушні.",
        "9": "Журіться, сумуйте і плачте. Нехай ваш сміх обернеться на плач, а радість — на смуток.",
        "10": "Упокорте себе перед Господом, і Він піднесе вас.",
        "11": "Не обмовляйте, брати, один одного. Той, хто обмовляє брата або судить свого брата, обмовляє Закон і судить Закон. А коли осуджуєш Закон, то ти не виконавець Закону, а суддя.",
        "12": "Є один Законодавець і Суддя, Який може спасти й погубити. А хто ти такий, що осуджуєш ближнього?",
        "13": "Тепер слухайте ви, які кажете: Сьогодні або завтра підемо до цього міста й перебудемо там [один] рік, і будемо торгувати та заробляти!",
        "14": "Ви, котрі не знаєте, що завтра станеться, яке ваше життя? Адже це пара, що на мить з’являється, а потім зникає.",
        "15": "Замість того, щоб вам говорити: Коли Господь забажає, і ми будемо живі, то зробимо те чи інше.",
        "16": "А тепер ви хвалитеся у своїх гордощах. Усяка така хвальба лиха.",
        "17": "Отже, хто знає, як робити добро, але не робить його, той має гріх."
    },
    "5": {
        "1": "Тепер слухайте, ви, багатії, плачте й ридайте над жахливими вашими злиднями, які надходять.",
        "2": "Ваше багатство зотліло, а ваш одяг сточила міль.",
        "3": "Ваше золото й срібло поржавіло, і їх іржа свідчитиме проти вас і з’їсть ваші тіла, як вогонь. Ви назбирали скарбів на останні дні.",
        "4": "Ось затримана вами платня робітників, які жали на ваших нивах, вже волає, і зойки женців досягли вух Господа Саваота.",
        "5": "Ви розкошували на землі й насолоджувалися, наситили свої серця, [немов] на заколення.",
        "6": "Ви засудили й убили Праведника; Він вам не чинив опору.",
        "7": "Отже, брати, будьте довготерпеливі до Господнього приходу. Ось хлібороб очікує дорогоцінного врожаю від землі, терпляче очікує його, доки випадуть ранній та пізній дощі.",
        "8": "Довготерпеливі будьте й ви; зміцніть ваші серця, адже прихід Господа вже близько.",
        "9": "Не нарікайте один на одного, брати, щоб вам не бути засудженими. Ось Суддя стоїть перед дверима.",
        "10": "Брати [мої], майте за приклад страждання і довготерпіння пророків, які промовляли Господнім Ім’ям.",
        "11": "Тому що блаженними називаємо тих, які терпіли. Ви чули про терпіння Йова і знаєте Господній кінець, що Господь дуже милосердний та щедрий.",
        "12": "Та насамперед, брати мої, не кляніться ні небом, ні землею, ні якоюсь іншою клятвою. Нехай же буде у вас «так» — це «так», а «ні» — це «ні», щоб ви не підпали під осуд.",
        "13": "Як хтось між вами страждає, нехай молиться. Як хтось радіє, нехай співає псалми.",
        "14": "Як хтось між вами хворіє, нехай покличе пресвітерів Церкви, і хай помоляться над ним, намастивши його олією в Ім’я Господнє.",
        "15": "І молитва віри спасе хворого, і Господь підійме його, а коли він учинив гріхи, вони йому будуть прощені.",
        "16": "Тому визнавайте один перед одним гріхи, моліться один за одного, щоби зцілитися, бо має велику силу ревна молитва праведного.",
        "17": "Ілля був людиною з подібними до нас нахилами, та помолився молитвою, аби не було дощу, і дощу не було на землі три роки й шість місяців.",
        "18": "І він помолився знову, — і небо дало дощ, а земля зростила свій урожай.",
        "19": "Брати мої, коли хтось із вас відхилиться від правди, а його хтось наверне,",
        "20": "то нехай знає, що той, хто навернув грішника з його облудної дороги, спасе свою душу від смерті й покриє безліч гріхів."
    }
}