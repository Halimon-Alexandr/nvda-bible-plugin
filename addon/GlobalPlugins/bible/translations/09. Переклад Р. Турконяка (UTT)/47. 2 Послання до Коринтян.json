{
    "1": {
        "1": "Павло, з Божої волі апостол Ісуса Христа, та брат Тимофій — до Божої Церкви в Коринті з усіма святими, які в усій Ахаї:",
        "2": "благодать вам і мир від Бога, нашого Отця, і Господа Ісуса Христа.",
        "3": "Благословенний Бог і Отець Господа нашого Ісуса Христа, Отець співчуття і Бог усякої втіхи,",
        "4": "Який розраджує нас у всіх наших скорботах, аби і ми могли потішати тих, хто перебуває у різних скорботах, утіхою, якою Бог потішає нас самих.",
        "5": "Наскільки в нас множаться страждання Христа, настільки через Христа множиться і наша втіха.",
        "6": "Якщо терпимо, то це для вашої втіхи та спасіння; коли втішаємося, то це для вашої втіхи [та спасіння], що дає вам силу терпеливо переносити ті страждання, які й ми переносимо.",
        "7": "І наша надія щодо вас певна, бо знаємо, що ви є нашими співучасниками як у стражданнях, так і в радощах.",
        "8": "Не хочемо, щоб ви, брати, не знали про наші труднощі, що трапилися [з нами] в Азії, бо нам було надзвичайно важко, понад силу, так що й не надіялися вже жити.",
        "9": "Але самі в собі ми мали присуд смерті, щоб не надіятися на себе самих, але на Бога, Який воскрешає мертвих,",
        "10": "Який і визволив нас від такої смерті, і визволить; на Нього ми надіємося, що й надалі визволятиме,",
        "11": "через сприяння вашої молитви за нас, щоби за дар, одержаний нами від багатьох, багато хто дякував за нас.",
        "12": "Наша похвала така: свідчення нашого сумління, що ми жили на світі, — особливо серед вас, — у простоті та Божій чистоті, не в тілесній мудрості, але в Божій благодаті.",
        "13": "І ми пишемо вам не що інше, як те, що читаєте і що розумієте; і я сподіваюся, що повністю зрозумієте,",
        "14": "як частково ви вже зрозуміли нас, що ми є для вас похвалою, як і ви для нас, у день Господа нашого Ісуса.",
        "15": "Із цією певністю я хотів прибути до вас раніше, щоб ви вдруге мали благодать,",
        "16": "а від вас піти в Македонію, а з Македонії знову прийти до вас, щоб ви відпровадили мене до Юдеї.",
        "17": "Задумавши так, чи вчинив я щось легковажно? Або коли щось задумую, то тілесно задумую, щоб «так» було в мене «так», а «ні» — «ні»?",
        "18": "Але вірний Бог, що наше слово до вас не було і «так», і «ні».",
        "19": "Божий Син, Ісус Христос, Якого між вами проповідував я, Силуан і Тимофій, не був «так» і «ні»; у Ньому завжди було — «так»!",
        "20": "Бо скільки є Божих обітниць, то всі в Ньому — «так»! І в Ньому — «амінь»: для слави Бога через нас!",
        "21": "Той, Хто зміцнює нас з вами у Христі і Хто помазав нас, — це Бог.",
        "22": "Він дав нам печать, дарував завдаток Духа в наші серця.",
        "23": "Тож я закликаю Бога за свідка моєї душі, Який щадив вас і не прийшов у Коринт дотепер.",
        "24": "Не тому, що хочемо панувати над вашою вірою, але разом співпрацюємо для вашої радості, адже у вірі ви стоїте твердо!"
    },
    "2": {
        "1": "Я про себе вирішив не приходити до вас знову зі смутком.",
        "2": "Бо коли я спричиняю вам прикрість, то хто потішить мене, як не той, хто зазнав від мене прикрості?",
        "3": "Те саме я писав [вам], щоб коли прийду, не мав смутку [за смутком] від тих, від кого належить мені мати радість, бо я переконаний щодо вас, що моя радість — вона є для всіх вас.",
        "4": "З великим сумом і болем серця писав я вам, обливаючись слізьми, не для того, щоби засмутити вас, але щоб ви знали про ту надмірну любов, яку маю до вас.",
        "5": "Якщо ж хтось засмутив, то не мене засмутив, але до деякої міри, щоб не перебільшити, — усіх вас.",
        "6": "Такому досить того покарання, що від багатьох.",
        "7": "Тому краще вам йому вибачити й потішити, щоби часом не охопив його великий смуток.",
        "8": "Так що прошу вас виявити до нього любов.",
        "9": "Втім, для того я і писав, щоби пізнати вашу досвідченість, чи слухняні ви в усьому.",
        "10": "Бо кому ви прощаєте щось, тому і я, адже коли я щось простив кому, то простив задля вас перед обличчям Христа,",
        "11": "щоб нас не перехитрив сатана, бо його задуми нам добре відомі.",
        "12": "Коли ж я прийшов до Троади звіщати Добру Звістку Христа, хоч мені й були відчинені двері в Господі,",
        "13": "не мав я спокою для мого духа, бо не знайшов там мого брата Тита; попрощавшись з ними, я вирушив у Македонію.",
        "14": "Подяка Богові, Який завжди робить нас переможцями в Христі й на кожному місці виявляє через нас любі пахощі Свого знання.",
        "15": "Тому що для Бога ми є любими пахощами Христа між тими, хто спасається, і між тими, хто гине.",
        "16": "Отже, для одних запах смерті — на смерть, для інших запах життя — на життя. І хто на це здатний?",
        "17": "Адже ми не є такими, як багато хто, які торгують Божим Словом, але ми проповідуємо щиро — так, як від Бога, перед Богом, у Христі."
    },
    "3": {
        "1": "Хіба ми починаємо знову самих себе представляти? Чи потребуємо, як деякі, рекомендаційних листів до вас або від вас?",
        "2": "Наш лист — це ви; він написаний у наших серцях, його знають і читають усі люди.",
        "3": "Ви показуєте собою, що, завдяки нашому служінню, ви — лист Христа, написаний не чорнилом, а Духом Живого Бога, не на кам’яних скрижалях, а на тілесних скрижалях ваших сердець.",
        "4": "Таку довіру до Бога ми маємо через Христа",
        "5": "не тому, що ми спроможні самі собою над чимось роздумувати, наче самі від себе, але наша спроможність — від Бога,",
        "6": "Який і дозволив нам стати служителями Нового Завіту — не букви, але Духа, адже буква вбиває, а Дух оживляє.",
        "7": "І якщо служіння смерті, викарбуване буквами на камені, було таке славне, що ізраїльські сини не могли дивитися на обличчя Мойсея через минаючу славу його обличчя,",
        "8": "то наскільки славнішим буде служіння Духа!",
        "9": "Бо коли служіння осуду — слава, то служіння праведності набагато перевершує його в славі.",
        "10": "Адже в цьому відношенні не прославилося прославлене — через надмірну славу.",
        "11": "Бо коли те, що минає, — славне, то набагато більшим є те, що постійно перебуває в славі.",
        "12": "Тому, маючи таку надію, діємо з великою сміливістю,",
        "13": "а не як Мойсей, який ховав під покривалом своє обличчя, аби сини Ізраїлеві не дивилися на кінець того, що проминає.",
        "14": "Але їхнє сприйняття закрите. Бо аж по цей день під час читання Старого Завіту залишається не знятим це покривало, адже воно знімається в Христі.",
        "15": "І сьогодні, коли читають книги Мойсея, покривало все ще лежить на їхньому серці.",
        "16": "Коли ж хто навертається до Господа, покривало спадає.",
        "17": "Господь є Дух, а де Господній Дух, [там] свобода.",
        "18": "Ми ж усі з відкритим обличчям, мов у дзеркалі, оглядаємо Господню славу і перетворюємося в той самий образ від слави в славу, як від Господнього Духа."
    },
    "4": {
        "1": "Ось тому, маючи, як помилувані, таке служіння, не втрачаємо відваги.",
        "2": "Адже ми, відрікшись таємних ганебних діл, не живемо в лукавстві й не перекручуємо Божого Слова, а через виявлення істини доручаємо себе перед Богом кожному людському сумлінню.",
        "3": "Якщо наше Євангеліє закрите, то воно закрите для тих, які гинуть, —",
        "4": "для невіруючих, яким бог цього віку засліпив розум, щоби [для них] не засяяло світло Євангелія слави Христа, а Він — образ Бога.",
        "5": "Ми не проповідуємо себе, але Господа Ісуса Христа; ми ж — ваші раби через Ісуса.",
        "6": "Бог, Який сказав: Нехай із темряви засяє світло! — освітив наші серця, щоби просвітити пізнання Божої слави в особі Ісуса Христа.",
        "7": "Цей скарб ми носимо в глиняних посудинах, щоб велич сили була Божа, а не наша.",
        "8": "У всьому нас тіснять, але ми не пригноблені; ми в скрутних обставинах, але не впадаємо в розпач;",
        "9": "нас переслідують, але ми не залишені; нас принижують, але ми не вигублені;",
        "10": "ми завжди носимо в тілі мертвість Ісуса, щоб і життя Ісуса проявилося в нашому тілі.",
        "11": "Ми, живі, постійно віддаємо себе на смерть задля Ісуса, щоб і життя Ісуса проявилося в нашому смертному тілі.",
        "12": "Тому смерть діє в нас, а життя — у вас.",
        "13": "Маючи ж той самий дух віри, згідно з Писанням: Увірував я, тому й заговорив, — ми віримо, тому й говоримо.",
        "14": "Оскільки знаємо, що Той, Хто воскресив Господа Ісуса, і нас воскресить з Ісусом та поставить разом з вами.",
        "15": "Адже все — для вас, щоби благодать, примножена багатьма, щедро принесла подяку для Божої слави.",
        "16": "Тому ми не втрачаємо відваги. Хоч наша зовнішня людина зітліває, проте наша внутрішня людина оновлюється день у день.",
        "17": "Адже наше тимчасове легке терпіння готує нам понад міру вічну славу,",
        "18": "оскільки ми не дивимося на видиме, а на те, що невидиме, бо видиме — тимчасове, а невидиме — вічне."
    },
    "5": {
        "1": "Адже ми знаємо, що коли наш земний дім тіла буде зруйнований, то маємо будівлю від Бога: дім нерукотворний, вічний, на небесах.",
        "2": "Тому ми й зітхаємо, прагнучи зодягнутися в нашу небесну будівлю,",
        "3": "щоб, хоч і [одягнені], ми не виявилися нагими.",
        "4": "Бо ми, які перебуваємо в наметі, зітхаємо під тягарем, оскільки хочемо не роздягтися, а зодягнутися, щоб смертне було поглинуте життям.",
        "5": "Той, Хто створив нас для цього, це — Бог, Який дав нам завдаток Духа.",
        "6": "Отже, завжди маючи відвагу, знаємо, що коли живемо в тілі, перебуваємо далеко від Господа,",
        "7": "адже ми живемо вірою, а не тим, що бачимо.",
        "8": "Відвагу ж маємо та вподобання для того, щоб краще покинути тіло та перебувати з Господом.",
        "9": "Тому ми і стараємося, — чи перебуваючи в тілі, чи покидаючи його, — бути любими Йому.",
        "10": "Адже всі ми маємо з’явитися перед судовим престолом Христа, щоб кожний одержав згідно з тим, що в тілі робив: добро чи зло.",
        "11": "Отже, знаючи Господній страх, ми переконуємо людей; перед Богом же ми відкриті; маю надію, що й перед вашим сумлінням ми відкриті.",
        "12": "Не доручаємо себе вам знову, але даємо вам нагоду похвалитися нами, щоб ви мали відповідь для тих, які хваляться обличчям, а не серцем.",
        "13": "Коли ми виходимо із себе, — то для Бога; коли ж помірковані, — то для вас.",
        "14": "Адже любов Христа охоплює нас, коли ми думаємо так: [якщо] один помер за всіх, то й усі померли.",
        "15": "А Він помер за всіх, щоб ті, які живуть, більше не жили для самих себе, але для Того, Хто за них помер і воскрес.",
        "16": "Тому ми відтепер нікого не знаємо за тілом. Хоч ми знали Христа за тілом, але тепер більше не знаємо.",
        "17": "Отже, хто в Христі, той нове творіння; давнє минуло, — ось постало [все] нове!",
        "18": "Усе — від Бога, Який примирив нас із Собою через Христа і дав нам служіння примирення.",
        "19": "Адже Бог у Христі примирив світ із Собою, не зараховуючи їм їхні переступи, і доручив нам слово примирення.",
        "20": "Отже, ми — посли від Імені Христа, і тому наче Сам Бог просить через нас. Від Імені Христа благаємо: примиріться з Богом!",
        "21": "Того, Хто не знав гріха, Він зробив за нас гріхом, щоб ми в Ньому стали Божою праведністю."
    },
    "6": {
        "1": "Ми, як співпрацівники, благаємо, щоб ви Божої благодаті не приймали надаремно.",
        "2": "Адже сказано: У сприятливий час Я вислухав тебе і в день спасіння допоміг тобі. Ось тепер — час сприятливий! Ось тепер — день спасіння!",
        "3": "Ми нікому не чинимо жодної перешкоди, щоб служіння було бездоганним,",
        "4": "але в усьому виявляємо себе як слуги Бога: у великому терпінні, у стражданнях, у нещастях, у пригніченнях,",
        "5": "у ранах, у в’язницях, у заворушеннях, у труднощах, у недосипаннях, у постах,",
        "6": "в очищенні, у пізнанні, у терпеливості, у лагідності, у Святому Дусі, у щирій любові,",
        "7": "у слові істини, у силі Божій, зі зброєю праведності в правій та лівій руці,",
        "8": "у славі й безчесті, у ганьбі й похвалі; як ті, які сіють оману, але ми правдомовні;",
        "9": "як невідомі, але добре знані; як ті, які вмирають, однак ми живі; як карані, але не страчені;",
        "10": "як ті, які сумують, але завжди радіють; як убогі, але багатьох збагачуємо; наче ті, які нічого не мають, але всім володіють.",
        "11": "Наші уста відкрилися до вас, коринтяни; наше серце широке.",
        "12": "У нас вам не тісно, проте тісно у ваших серцях.",
        "13": "Кажу вам, наче дітям: майте широке серце й ви.",
        "14": "Не впрягайтеся разом з невірними в чуже ярмо. Що може бути спільного в праведності з беззаконням? Що спільного між світлом і темрявою?",
        "15": "Яка згода Христа з Веліяром? Яка частка вірного з невірним?",
        "16": "Або яка згода між Божим храмом та ідолами? Адже ми — храм Живого Бога, як сказав Бог: Оселюся в них і ходитиму з ними, і буду їхнім Богом, а вони будуть Моїм народом!",
        "17": "Тому вийдіть з-поміж них і відділіться, — говорить Господь, — і до нечистого не доторкайтеся, і Я прийму вас,",
        "18": "і буду для вас Отцем, а ви будете для Мене синами й дочками, — каже Господь Вседержитель!"
    },
    "7": {
        "1": "Отже, маючи такі обітниці, улюблені, очистьмо себе від усякої нечистоти тіла та духа, звершуючи святі справи в Божому страху.",
        "2": "Зробіть місце для нас. Ми нікого не скривдили, нікому не нашкодили, нікого не використали.",
        "3": "Не на осуд кажу, бо раніше сказав я, що ви в наших серцях, так щоб нам разом померти або ж разом жити.",
        "4": "Маю велику впевненість щодо вас, дуже пишаюся вами; при всій нашій журбі я сповнився втіхою і переповнився радістю.",
        "5": "Бо коли ми прийшли до Македонії, наше тіло не мало жодного спочинку, ми в усьому бідували: зовні — боротьба, усередині — страх.",
        "6": "Але Бог — Той, Хто втішає покірних, — потішив нас приходом Тита,",
        "7": "і не лише його приходом, а й утіхою, коли, розповідаючи нам про вашу журбу, ваш смуток, вашу ревність за мене, радів за вас; тому я ще більше зрадів.",
        "8": "Бо хоч і засмутив я вас посланням, та не каюся, хоч і каявся, оскільки бачу, що послання, хоч і тимчасово, засмутило вас;",
        "9": "тепер я радію не тому, що ви були засмучені, а тому, що засмутилися на покаяння. Бо ви по-Божому засмутилися, щоб ні в чому не зазнати втрати через нас.",
        "10": "Адже смуток, що по-Божому, приносить покаяння на спасіння, — ним не слід журитися, а смуток світу спричиняє смерть.",
        "11": "Саме це засмучення по-Божому, — дивіться, яку старанність у вас викликало, яке виправдання, яке обурення, який страх, яке бажання, яку ревність, яку відплату! У всьому ви показали себе чистими в справі.",
        "12": "А коли я і написав вам, то не через того, хто скривдив, і не задля скривдженого, а щоб ваша турбота про нас виявилася для вас перед Богом.",
        "13": "Тому ми втішилися. При нашій радості ми ще значно більше втішилися радістю Тита, що ви всі заспокоїли його дух.",
        "14": "Тож коли я перед ним чимось похвалився вами, то не був засоромлений, але оскільки все, про що ми говорили, є правдою, то й те, чим ми хвалилися перед Титом, виявилося правдою.",
        "15": "А його серце дуже прихильне до вас, коли згадує про послух усіх вас, як ви зі страхом і трепетом прийняли його.",
        "16": "Радію, що в усьому можу покластися на вас."
    },
    "8": {
        "1": "Повідомляємо вам, брати, про Божу благодать, яка була дана македонським Церквам,",
        "2": "тому що серед великого досвіду переживання їхня надмірна радість при крайній убогості переросла в багатство їхньої щиросердечності.",
        "3": "Бо я свідчу, що по змозі й понад змогу, добровільно,",
        "4": "з наполегливим проханням вони благали нас про благодать і участь у служінні для святих.",
        "5": "І не так, як ми сподівалися, але спочатку віддали себе Господу, а, з Божої волі, і нам,",
        "6": "щоб ми попросили Тита, аби він, як розпочав у вас цю благодійну справу, так і закінчив.",
        "7": "І оскільки ви в усьому маєте достаток: у вірі, слові, знанні, у різних турботах, у вашій любові до нас, — то і в цій доброчинній справі збагачуйтеся.",
        "8": "Не кажу це як наказ, але турботами про інших випробовую щирість вашої любові.",
        "9": "Адже ви знаєте благодать нашого Господа Ісуса Христа, що, будучи багатим, заради вас Він став убогим, аби ви збагатилися Його зубожінням.",
        "10": "І в цьому даю пораду: адже це вам на користь, — вам, які від минулого року не тільки почали здійснювати це, а першими виявили до цього бажання.",
        "11": "Тепер же закінчіть справу, щоб як ревно бажали, так щоб і виконали в міру можливості.",
        "12": "Бо коли є готовність, вона сприймається згідно з тим, що хто має, а не з тим, чого хто не має.",
        "13": "Та й не для того, щоб інші мали полегшення, [а] ви — труднощі, але для рівності.",
        "14": "У нинішній час ваш достаток нехай їм допоможе в їхній нестачі, щоб і їхній достаток допоміг вам у вашій нестачі, — щоб існувала рівність;",
        "15": "як написано: Той, хто зібрав багато, не мав надміру, а хто зібрав мало, не мав нестачі.",
        "16": "Подяка Богові, що наділив серце Тита такою самою турботою про вас,",
        "17": "адже він, будучи старанним, прийняв прохання і добровільно пішов до вас.",
        "18": "Ми послали з ним брата, якого по всіх Церквах хвалять за Євангеліє,",
        "19": "а, крім того, він був вибраний Церквами, аби бути нашим співучасником у цій благодаті, котрій ми служимо на славу Самого Господа і для вашої ревності,",
        "20": "остерігаючись того, щоб від когось нам не зазнати нарікань за той достаток, яким ви нам послужили,",
        "21": "бо дбаємо про добро не тільки перед Господом, а й перед людьми.",
        "22": "Послали ми з ними нашого брата, старанність якого ми випробували за багатьох обставин багато разів, і який тепер ще старанніший через велике довір’я до вас.",
        "23": "Щодо Тита, то він — мій спільник, а ваш співпрацівник. Щодо наших братів, то вони — посланці Церков, слава Христа.",
        "24": "Тому дайте їм доказ вашої любові й нашої похвали щодо вас перед Церквами."
    },
    "9": {
        "1": "А про служіння святим мені зайве писати вам,",
        "2": "бо знаю вашу готовність; нею хвалюся за вас перед македонцями, що Ахая від минулого року готова, — ваша ревність заохотила багатьох.",
        "3": "Тож я послав братів, щоб те, чим ми хвалилися щодо вас, не виявилося в цьому випадку даремним, а щоб, як я сказав, ви були готові.",
        "4": "Як прийдуть зі мною македонці й знайдуть вас неготовими, щоб ми не були засоромлені з приводу того, [чим хвалилися], а про вас і не говорю.",
        "5": "Отже, я вважав необхідним просити братів, аби пішли до вас заздалегідь і підготували щедрий дар, про який ви наперед сповістили, щоб він був готовий — саме як щедрий дар, а не як вимушений.",
        "6": "Втім, хто сіє скупо, той скупо і жатиме, а хто сіє щедро, той щедро і пожне.",
        "7": "Кожний нехай дає за велінням серця, а не з жалем чи з примусу, адже Бог любить того, хто дає з радістю.",
        "8": "А Бог спроможний збагатити вас усякою благодаттю, щоб ви завжди в усьому мали повний достаток і збагачувалися всяким добрим ділом,",
        "9": "як написано: Розсипав, роздав бідним; його праведність перебуває навіки!",
        "10": "А Той, Хто дає насіння та хліб сіячеві на поживу, нехай зростить і примножить ваше «насіння» і нехай виростить плоди вашої праведності.",
        "11": "У всьому збагачуйтеся різноманітною щирістю, яка через нас складає подяку Богові.",
        "12": "Бо справа цього служіння не тільки задовольняє потреби святих, вона переповнена численними подяками Богові.",
        "13": "Завдяки досвідові цього служіння вони славлять Бога за ваше підкорення Євангелію Христа, яке ви сповідуєте, та за щирість спілкування з ними та з усіма.",
        "14": "Тож у своїй молитві за вас вони прагнуть до вас через превелику Божу благодать, яка над вами.",
        "15": "Подяка Богові за Його невимовний дар!"
    },
    "10": {
        "1": "Тож я, Павло, сам закликаю вас лагідністю і покірністю Христа, — я, який «покірний, коли присутній» між вами, «а коли відсутній — відважний» стосовно вас.",
        "2": "Тож прошу: коли я прийду, то щоб мені не довелося вдатися до сміливості, яку розраховую рішуче виявити щодо деяких, котрі вважають, що ми чинимо по-тілесному.",
        "3": "Але, перебуваючи в тілі, ми не по-тілесному воюємо!",
        "4": "Бо зброя нашої боротьби не тілесна, а сильна завдяки Богові, щоби знищити твердині; ми руйнуємо задуми",
        "5": "та всяку гордість, що повстає проти Божого пізнання; ми підпорядковуємо кожний задум на послух Христові;",
        "6": "ми готові відплатити за будь-який непослух, коли сповниться ваш послух.",
        "7": "Ви дивитеся на обличчя. Коли хто переконаний, що він належить Христові, тоді нехай сам врахує ось що: як він, так і ми — Христові.",
        "8": "Якби ж я значно більше хвалився нашою владою, яку дав [нам] Господь для вашого збудування, а не для руйнування, то не був би засоромлений.",
        "9": "Втім, хай вам не здається, ніби я хочу залякати вас посланнями.",
        "10": "Адже мої послання, кажуть, «вагомі та сильні», а коли я «особисто присутній, — то немічний», і мова моя жалюгідна.",
        "11": "Та нехай знає такий, що які ми на словах у посланнях, коли відсутні, такі ми й на ділі, коли присутні.",
        "12": "Не сміємо судити чи рівняти себе до інших, які вихваляють самі себе; але ті, котрі самі себе міряють по собі та порівнюють себе із собою, не є розумними.",
        "13": "Ми ж не будемо безмірно хвалитися, але згідно з мірою еталона, що його дав нам Бог як міру, яку застосовуємо і до вас.",
        "14": "Тож не сягаємо занадто, наче ми не досягли вас: адже ми досягли вас Євангелієм Христа!",
        "15": "Надмірно не хвалимося чужою працею, а маємо надію, що коли у вас зросте ваша віра, ми надміру звеличимося, згідно з нашим взірцем,",
        "16": "щоби звіщати Євангеліє далеко за вашими околицями, а не хвалитися готовим на чужому полі.",
        "17": "Хто ж хвалиться, нехай хвалиться в Господі.",
        "18": "Бо досвідчений не той, хто сам себе ставить, а той, кого ставить Господь."
    },
    "11": {
        "1": "О, коли б ви трохи потерпіли моє безумство. Та ви й так терпите мене.",
        "2": "Адже я палаю до вас Божою ревністю, бо я заручив вас одному чоловікові, щоб, наче чисту діву, поставити перед Христом.",
        "3": "Та боюся, щоби часом, як змій звів Єву своїм лукавством, аби не зіпсувалися ваші думки, щоб ви не відхилилися від простоти й чистоти, яка в Христі.",
        "4": "Бо як прийшов би хто і проповідував іншого Ісуса, якого ми не проповідували, або прийняв іншого духа, якого ви не прийняли, або інше євангеліє, яке ви не прийняли, то ви з радістю терпіли б.",
        "5": "Думаю, що я нічим не менший від архиапостолів.",
        "6": "Хоч я і простий у слові, але не в знанні, адже в усьому ми завжди були відкритими перед вами.",
        "7": "Хіба я вчинив який гріх, коли принижував себе для того, аби ви були звеличені? Адже я даром благовістив вам Боже Євангеліє!",
        "8": "Від інших Церков забрав я, приймаючи плату, щоб вам служити.",
        "9": "А коли я прийшов до вас, то терпів нестатки, але нікому не був тягарем, бо мої нестатки поповнили брати, які прибули з Македонії. Я в усьому стримував себе, щоб не бути вам тягарем, — і буду стримувати.",
        "10": "Істина Христа є в мені; і цю похвалу не відніме в мене ніхто в країнах Ахаї.",
        "11": "Чому? Тому, що я не люблю вас? Те знає Бог.",
        "12": "А що роблю, те й буду робити, аби тим, котрі шукають підстави здаватися такими, як ми, усунути підставу того, чим вони хваляться.",
        "13": "Адже вони — лжеапостоли, робітники лукаві, які видають себе за апостолів Христа.",
        "14": "І не дивно, бо сам сатана видає себе за ангела світла.",
        "15": "Тому не є щось надзвичайне, коли і його слуги видають себе за служителів праведності: їхній кінець буде за їхніми вчинками.",
        "16": "Знову кажу: хай ніхто не вважає мене за божевільного. А коли ні, то прийміть мене хоча б як божевільного, щоб і я трохи похвалився.",
        "17": "Те, що кажу із цього приводу похвали, не кажу це від Господа, а наче в безумстві.",
        "18": "Оскільки багато хто хвалиться тілом, то і я похвалюся.",
        "19": "Тому що будучи мудрими, ви радо зносите безумних.",
        "20": "Адже ви терпите, коли вас хто поневолює, коли хто об’їдає, коли хто обдирає, коли хто величається, коли хто б’є вас в обличчя.",
        "21": "На сором кажу, що ми наче стали безсилими. Якщо хто наважується на щось, то — кажу це в безумстві — відважусь і я.",
        "22": "Вони юдеї? — І я. Вони ізраїльтяни? — І я. Вони нащадки Авраама? — І я.",
        "23": "Вони слуги Христові? — Кажу як нерозумний: я — більшою мірою! У труднощах — більше, у ранах — дуже багато, у в’язницях — надмірно, на межі смерті — часто.",
        "24": "Від юдеїв я дістав п’ять разів по сорок ударів без одного.",
        "25": "Тричі киями був я битий. Один раз був каменований. Тричі корабель розбивався зі мною, — ніч і день я провів у безодні.",
        "26": "Часто перебував у подорожах: у небезпеках на ріках, у небезпеках від розбійників, у небезпеках від одноплемінників, у небезпеках від язичників, у небезпеках у місті, у небезпеках у пустелі, у небезпеках на морі, у небезпеках від лжебратів;",
        "27": "у клопотах і труднощах; часто в недосипанні, у голоді й спразі; дуже часто в постах, у холоді та в наготі.",
        "28": "Крім цього зовнішнього, налягають на мене щоденні турботи за всі Церкви.",
        "29": "Якщо хто хворий, то хіба я не хворію? Якщо хто спокушається, то я хіба не палаю?",
        "30": "Коли вже маю хвалитися, то буду хвалитися своєю неміччю.",
        "31": "Бог і Отець Господа Ісуса, Який є благословенний навіки, знає, що не кажу неправди.",
        "32": "У Дамаску намісник царя Арети стеріг місто Дамаск, [вистежуючи], щоб мене схопити,",
        "33": "але мене через вікно спустили в кошику по стіні, — і я вирвався з його рук."
    },
    "12": {
        "1": "Доводиться хвалитися, однак це не корисно; тож перейду до Господніх видінь та об’явлень.",
        "2": "Знаю чоловіка в Христі, який чотирнадцять років тому, — не знаю, чи в тілі, не знаю, чи без тіла, Бог знає, — був підхоплений аж до третього неба.",
        "3": "І знаю, що той чоловік, — чи в тілі, чи без тіла, не знаю, Бог знає, —",
        "4": "був підхоплений у рай і почув невимовні слова, яких людина не може висловити.",
        "5": "Ось таким похвалюся, а собою — не хвалитимуся, хіба що своїми немочами.",
        "6": "Адже коли захочу хвалитися, то не виявлюся безумним, бо говоритиму правду; та стримаюся, щоби про мене хтось більше не подумав, крім того, що бачить у мені та що чує від мене.",
        "7": "І щоб я через численні об’явлення не пишався, то дано мені колючку в тіло — посланця сатани, — аби бити мене в обличчя, щоб я не величався.",
        "8": "Задля цього тричі благав Господа, щоб він відступився від мене,",
        "9": "та Він сказав мені: Досить тобі Моєї благодаті, адже [Моя] сила виявляється в немочі! Тому краще радо буду хвалитися своїми немочами, щоб оселилася в мені сила Христа.",
        "10": "Через це радію в немочах, у клопотах, у нестатках, у вигнаннях та утисках за Христа, бо коли я немічний, — тоді я сильний.",
        "11": "[Хвалячись], став я нерозумним, — ви до того мене змусили. Бо ви мали б мене хвалити, оскільки я нічим не поступаюся архиапостолам, хоч я ніщо.",
        "12": "Адже ознаки апостольства виявилися у вас у всякому терпінні, в ознаках, а також у чудесах і проявах сили.",
        "13": "Бо в чому ви поступаєтеся іншим Церквам? Хіба тільки в тому, що я не був для вас тягарем? Даруйте мені цю «провину».",
        "14": "Оце втретє я готовий прийти до вас, та не буду тягарем, бо шукаю не вашого, а вас. Адже не діти повинні батькам збирати маєток, а батьки — дітям.",
        "15": "Я ж охоче потрачуся на вас і пожертвую собою за ваші душі, — і хоч дуже люблю вас, я менш улюблений.",
        "16": "Припустимо, що я не обтяжував вас, але, будучи хитрим, здобув вас підступом.",
        "17": "Хіба я коли-небудь використав вас через тих, кого до вас посилав?",
        "18": "Я вмовив Тита й послав разом з ним брата, — чи використав вас Тит? Хіба не діяли ми в одному дусі? Хіба не ходили ми тими самими слідами?",
        "19": "Може, ви знову думаєте, що ми виправдовуємося перед вами? Перед Богом у Христі кажемо: все чинимо, улюблені, для вашого збудування.",
        "20": "Та боюся, аби часом, коли прийду, не знайти вас такими, якими б не хотів, і щоб сам не був для вас таким, якого б ви не бажали. Щоб не було сварок, заздрощів, обурення, суперництва, обмов, пліток, пихи, безладдя;",
        "21": "щоби знову, коли прийду, не впокорив мене мій Бог перед вами, і я не оплакував би багатьох, які раніше згрішили та не покаялися в нечистоті, у розпусті, у безсоромності, що їх учинили."
    },
    "13": {
        "1": "Оце втретє іду до вас. Устами двох або трьох свідків буде стверджене кожне слово.",
        "2": "Я попереджав і попереджаю, — як був у вас удруге, та й тепер, коли я відсутній, коли прийду знову, то не помилую тих, котрі раніше згрішили, як і всіх інших.",
        "3": "Ви шукаєте доказу, чи промовляє через мене Христос: для вас Він не є немічним, але сильний у вас.",
        "4": "Бо хоч Він і був розп’ятий у немочі, та живе Божою силою. Адже й ми немічні в Ньому, але Божою силою, яка у вас, будемо жити з Ним.",
        "5": "Випробовуйте себе самих, чи перебуваєте ви у вірі, пізнавайте себе. Хіба ви не знаєте себе, що Ісус Христос у вас? Чи, може, ви недосвідчені?",
        "6": "Маю надію, ви розумієте, що ми не є недосвідченими!",
        "7": "Благаємо Бога, щоб ви не робили ніякого зла: не для того, аби ми виявилися досвідченими, але щоб ви чинили добро, а ми були як недосвідчені.",
        "8": "Адже ми нічого не можемо проти істини, але за істину.",
        "9": "Ми радіємо, коли ми немічні, а ви — сильні. Про це й молимося: за вашу досконалість.",
        "10": "Саме тому пишу це тепер, коли відсутній, щоб коли прийду, нещадно не скористатися тією владою, яку дав мені Господь на збудування, а не на руйнування.",
        "11": "Отак, брати: радійте, вдосконалюйтеся, втішайтеся, будьте однодумні, зберігайте мир — і Бог любові та миру буде з вами!",
        "12": "Вітайте один одного святим поцілунком. Вас вітають усі святі.",
        "13": "Благодать Господа Ісуса Христа, любов Бога і спільність Святого Духа — з усіма вами. [Амінь]."
    }
}