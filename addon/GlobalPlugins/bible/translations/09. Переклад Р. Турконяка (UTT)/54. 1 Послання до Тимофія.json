{
    "1": {
        "1": "Павло, апостол Ісуса Христа, за велінням Бога, нашого Спасителя, та Ісуса Христа — нашої надії,",
        "2": "до Тимофія, справжнього сина у вірі: благодать, милість і мир від Бога, [нашого] Отця і нашого Господа Ісуса Христа!",
        "3": "Коли я йшов до Македонії, то просив тебе залишитися в Ефесі, щоби декому ти заборонив навчати чогось іншого,",
        "4": "не зважати на байки та на безкінечні родоводи, які викликають більше суперечок, ніж Божого утвердження у вірі.",
        "5": "Метою ж повеління є любов від чистого серця, від доброго сумління та нелицемірної віри.",
        "6": "Деякі, відступивши від цього, вдалися до пустих балачок,",
        "7": "бажаючи бути вчителями Закону і не розуміючи ні того, що говорять, ні того, на чому наполягають.",
        "8": "Знаємо, що Закон добрий, коли хто його законно застосовує;",
        "9": "знаємо й те, що Закон не даний для праведного, але для беззаконних і нестриманих, безбожних і грішників, несправедливих і нечестивих, для тих, хто зневажає батька й матір, для вбивць,",
        "10": "розпусників, мужоложників, викрадачів людей, неправдомовців, клятвопорушників і для всього іншого, що противиться здоровому вченню,",
        "11": "за Євангелієм слави блаженного Бога, яка мені була довірена.",
        "12": "Дякую Тому, Хто зміцнює мене, — Ісусові Христові, Господу нашому, оскільки, настановивши на служіння, Він відніс мене до числа вірних, —",
        "13": "мене, який колись зневажав, переслідував і нападав на Господа! Але я був помилуваний, бо це я робив через незнання, у невірстві.",
        "14": "Тож благодать нашого Господа надмірно збільшилася в мені — з вірою та любов’ю, що в Ісусі Христі.",
        "15": "Вірним є слово і гідне повного прийняття, що Ісус Христос прийшов у світ, аби спасти грішників, серед яких я — перший.",
        "16": "Але я тому був помилуваний, щоб у мені першому Ісус Христос показав усе довготерпіння, як приклад для тих, хто має повірити в Нього для вічного життя.",
        "17": "А Цареві віків — нетлінному, невидимому, єдиному, [премудрому] Богові — честь і слава навіки-віків, амінь!",
        "18": "Це веління передаю тобі, сину Тимофію, згідно з пророцтвами, які раніше були дані про тебе, аби ти, згідно з ними, боровся доброю боротьбою,",
        "19": "маючи віру та добру совість, яку декотрі відкинули і відпали від віри.",
        "20": "Серед них — Гіменей та Олександр, котрих я передав сатані, щоб навчилися не хулити Бога."
    },
    "2": {
        "1": "Отже, насамперед прошу, щоби звершувати молитви, благання, прохання, подяки за всіх людей,",
        "2": "за царів і за всіх, хто при владі, щоб нам жити тихим і спокійним життям — в усякій побожності та чистоті.",
        "3": "[Бо] це добре і до вподоби нашому Спасителеві, Богові,",
        "4": "Який бажає, щоб усі люди спаслися і прийшли до пізнання істини.",
        "5": "Адже один є Бог і один Посередник між Богом та людьми — Людина Ісус Христос,",
        "6": "Який дав Себе як викуп за всіх, — свідчення свого часу;",
        "7": "для цього я був поставлений проповідником і апостолом, — істину кажу [в Христі], не ввожу в оману, — вчителем язичників у вірі та істині.",
        "8": "Тому я хочу, щоби чоловіки молилися на кожному місці, здіймаючи чисті руки — без гніву та сумніву.",
        "9": "Так само й жінки хай одягаються скромно, із соромливістю та розсудливістю, хай прикрашають себе не заплітанням волосся, не золотом, не перлами, не коштовним вбранням,",
        "10": "а добрими ділами, як це й належить жінкам, котрі присвятили себе побожності.",
        "11": "Жінка нехай мовчки навчається в повній покорі.",
        "12": "Жінці навчати не дозволяю, ні панувати над чоловіком, але нехай перебуває в мовчанні.",
        "13": "Бо Адам був створений першим, а потім Єва.",
        "14": "І не Адам спокусився, а жінка, бувши спокушена, потрапила в переступ.",
        "15": "Та спасеться вона народженням дітей, якщо буде перебувати у вірі, любові та святості з розсудливістю."
    },
    "3": {
        "1": "Вірне слово: якщо хто бажає єпископства, той бажає доброї справи.",
        "2": "Але єпископ має бути бездоганний, чоловік однієї дружини, тверезий, розважливий, чесний, гостинний, здатний навчати,",
        "3": "не п’яниця, не задерикуватий, але лагідний, не сварливий, не грошолюбний,",
        "4": "який добре управляє своїм домом, дітей тримає в послуху, з усякою повагою.",
        "5": "Адже коли хто не вміє управляти власним домом, тоді як він зможе дбати про Божу Церкву?",
        "6": "Щоб не був новонавернений, аби не запишався та не підпав під той же осуд, що й диявол.",
        "7": "Треба, щоб він мав добре свідчення від сторонніх осіб, аби не потрапив у зневагу і в пастку диявола.",
        "8": "Диякони також повинні бути поважними, не двомовними, не схильними до надмірного вживання вина, не користолюбними,",
        "9": "але які мають таємницю віри в чистому сумлінні.",
        "10": "Втім, їх слід спочатку випробувати, а потім, якщо бездоганні, хай служать.",
        "11": "Жінки також мають бути поважними, не осудливими, тверезими, вірними в усьому.",
        "12": "Диякони, — кожний нехай буде чоловіком однієї дружини, — які добре виховують дітей та порядкують у своїх домах.",
        "13": "Бо добрі служителі здобувають собі високий ступінь та велику відвагу у вірі в Ісуса Христа.",
        "14": "Пишу тобі це, сподіваючись, що незабаром прийду до тебе,",
        "15": "а коли забарюся, то щоб ти знав, як належить поводитися в Божому домі, — це Церква живого Бога, стовп і підвалина істини.",
        "16": "Безперечно, що таємниця благочестя велика: Той, Хто з’явився в тілі, оправдався в Дусі, показався ангелам, був проповідуваний між народами, в Нього повірили у світі, Він вознісся у славі."
    },
    "4": {
        "1": "Дух же ясно говорить, що в останні часи деякі відступлять від віри, прислухаючись до спокусливих духів та вчення бісів;",
        "2": "говорячи в лицемірстві неправду, вони знищили власне сумління,",
        "3": "тож забороняють одружуватися, наказують стримуватися від їжі, яку Бог створив для тих, котрі повірили і пізнали правду, аби приймати з подякою.",
        "4": "Адже всяке Боже творіння добре, і ніщо з того, що з подякою приймається, не підлягає відкиненню,",
        "5": "бо воно освячується Божим Словом і молитвою.",
        "6": "Якщо говоритимеш це братам, то, вигодований словами віри та добрим ученням, за яким пішов, ти будеш добрим служителем Ісуса Христа.",
        "7": "А зневажливих і безглуздих байок остерігайся. Вправляйся ж у побожності,",
        "8": "адже тілесні вправи до деякої міри корисні, а побожність на все корисна, тому що має обітницю як теперішнього життя, так і майбутнього.",
        "9": "Вірне це слово й гідне всякого прийняття.",
        "10": "Бо для цього ми і працюємо й зазнаємо утисків, поклавши надію на живого Бога, Який є Спасителем усіх людей, особливо вірних.",
        "11": "Це проповідуй і навчай.",
        "12": "Хай ніхто не зневажає твого молодого віку, але будь прикладом для вірних — словом, життям, любов’ю, вірою та чистотою.",
        "13": "Поки прийду, приділяй увагу читанню, розраді та навчанню.",
        "14": "Не занедбуй свого дару, який був тобі даний за пророцтвом, — з покладанням рук пресвітерської ради.",
        "15": "Про це піклуйся, у цьому перебувай, щоб твій успіх був очевидним для всіх.",
        "16": "Пильнуй себе і навчання; тримайся цього, бо, роблячи так, і себе спасеш, і тих, хто тебе слухає."
    },
    "5": {
        "1": "Старшому не докоряй, але вмовляй, як батька, молодих — як братів;",
        "2": "старших жінок — наче матерів; дівчат — наче сестер, з усякою чистотою.",
        "3": "Шануй вдів, — але справжніх вдів.",
        "4": "Якщо ж якась вдова має дітей чи внуків, хай вони спочатку вчаться побожно шанувати свою родину й бути вдячними батькам, бо це до вподоби Богові.",
        "5": "Справжня і самотня вдова надіється на Бога, день і ніч перебуває в молитвах і благаннях.",
        "6": "А та, яка розкошує, померла ще за життя.",
        "7": "І від цього застерігай, щоб вони були бездоганні.",
        "8": "Якщо хто про своїх, а найбільше про домашніх, не дбає, той зрікся віри і є ще гірший від невірного.",
        "9": "Нехай вдовою рахується та, яка має не менше шістдесяти років і була дружиною одного чоловіка,",
        "10": "котра відома своїми добрими ділами: якщо виховала дітей, якщо приймала подорожніх, якщо вмивала ноги святим, якщо втішала пригнічених, якщо виконувала всяке добре діло.",
        "11": "Молодших же вдів оминай, бо коли через пристрасть погорджують Христом, то хочуть виходити заміж.",
        "12": "Цим накликають на себе осуд, бо зреклися першої віри.",
        "13": "До того ж вони нероби: привчаються ходити по хатах, і не тільки нічого не роблять, а й розносять плітки та надто цікаві; говорять те, чого не личить.",
        "14": "Тому молодшим наказую виходити заміж, народжувати дітей, управляти домом і не давати жодного приводу противникові, щоб лихословити.",
        "15": "Бо деякі вже пішли за сатаною.",
        "16": "Якщо якийсь [віруючий або] якась віруюча мають вдів, то хай їм допомагають і не обтяжують Церкви, щоби допомагала справжнім вдовам.",
        "17": "А пресвітери, які добре керують, хай удостояться подвійної честі, особливо ті, які працюють у слові й навчанні.",
        "18": "Адже Писання каже: Не в’яжи рота волові, який молотить; і: Працівник гідний своєї нагороди.",
        "19": "На пресвітера не приймай скарги, хіба що при двох або трьох свідках.",
        "20": "Тих, хто грішить, картай прилюдно, — хай також й інші мають страх.",
        "21": "Засвідчую тобі перед Богом і [Господом] Ісусом Христом та вибраними ангелами, щоб ти зберіг це без пересуду, нічого не роблячи з упередженням.",
        "22": "Рук поспішно не покладай ні на кого, не бери участі в чужих гріхах. Бережи себе чистим.",
        "23": "Води більше не пий, але вживай трохи вина задля [свого] шлунка і своїх частих захворювань.",
        "24": "Гріхи деяких людей очевидні й випереджають їх ще до суду, а за деякими вони йдуть слідом.",
        "25": "Так само й добрі діла очевидні; коли ж вони не добрі, то сховатися не можуть."
    },
    "6": {
        "1": "Ті, хто перебуває в ярмі рабства, хай шанують своїх панів, аби Боже Ім’я і вчення не зневажалися.",
        "2": "Ті ж, хто має віруючих панів, хай ними не нехтують, бо вони є братами, але хай ще більше служать, адже ті, хто користується їхніми послугами, є вірними та улюбленими. Навчай і нагадуй про це.",
        "3": "Якщо хто по-іншому навчає і не дотримується здорових слів Господа нашого Ісуса Христа та благочестивого вчення,",
        "4": "той став гордим, нічого не розуміє, але хворий на суперечки й диспути, з яких виникають заздрість, сварки, зневага, лукаві підозри,",
        "5": "постійні суперечки людей із зіпсованим розумом і позбавлених істини, які вважають побожність засобом наживи. [Ухиляйся від таких].",
        "6": "Адже благочестя із задоволенням — велике надбання.",
        "7": "Бо ми нічого не принесли у світ і нічого не можемо винести.",
        "8": "Маючи їжу та одяг, цим будемо задоволені.",
        "9": "Ті ж, хто прагне до збагачення, потрапляють у спокуси, у тенета, у численні нерозумні та шкідливі пожадання, які приводять людей до знищення і загибелі.",
        "10": "Адже коренем усього зла є грошолюбство, віддавшись якому, деякі ухилилися від віри й самі наштовхнулися на великі страждання.",
        "11": "А ти, людино Божа, уникай цього. Шукай праведності, побожності, віри, любові, терпеливості та лагідності.",
        "12": "Борися добрим подвигом віри, тримайся вічного життя, до якого ти був покликаний, склавши добре визнання перед багатьма свідками.",
        "13": "Заповідаю тобі перед Богом, Який усе оживляє, та Ісусом Христом, Котрий склав добре свідчення при Понтії Пилаті, —",
        "14": "щоб ти зберіг заповідь незаплямованою, бездоганною, аж до Приходу Господа нашого Ісуса Христа,",
        "15": "про який свого часу об’явить блаженний і єдиний сильний, Цар царів і Володар володарів,",
        "16": "єдиний, Хто має безсмертя і живе в неприступному світлі, Якого ніхто з людей не бачив і бачити не може. Йому честь і влада вічна! Амінь.",
        "17": "Багатим нинішнього часу нагадуй, аби не носилися високо й не покладали надії на непевне багатство, але на Бога, Який нам усе дає щедро, для насолоди,",
        "18": "щоб ми чинили добро, збагачувалися в добрих ділах, були щедрими, радо ділилися,",
        "19": "збираючи собі скарб, — добру основу на майбутнє, — аби осягнути справжнє життя.",
        "20": "О, Тимофію! Зберігай передання, уникай марних балачок, суперечливих тверджень, лжезнання,",
        "21": "яким деякі, хвалячись, відпали від віри. Благодать з вами! [Амінь]."
    }
}