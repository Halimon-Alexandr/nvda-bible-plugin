{
    "1": {
        "1": "Od Pavla, apostola Hrista Isusa po Božijoj volji, i brata Timoteja,",
        "2": "svetoj i vernoj braći u Hristu u Kolosima: milost vam i mir od Boga, Oca našega.",
        "3": "Uvek zahvaljujemo Bogu, Ocu našega Gospoda Isusa Hrista, kad god se molimo za vas.",
        "4": "Jer čuli smo o vašoj veri u Hrista Isusa, i o ljubavi koju imate prema svim svetima,",
        "5": "zbog nade koja vas očekuje na nebesima. O ovoj nadi ste čuli ranije kada vam je objavljena poruka o istini, Radosna vest.",
        "6": "Ta vest donosi rod i uzrasta među svim ljudima do kojih dolazi, kao što je došla i do vas, od dana kad ste čuli i razumeli istinu o Božijoj milosti,",
        "7": "koju ste naučili od Epafrasa, našeg voljenog saradnika. On je verni sluga Hristov koji radi za našu dobrobit.",
        "8": "On nas je i obavestio o vašoj ljubavi u Duhu.",
        "9": "Zato mi, od dana kad smo to čuli, ne prestajemo da se molimo za vas, tražeći od Boga da vas ispuni poznanjem njegove volje u svoj mudrosti i razumevanju duhovnih stvari.",
        "10": "Tada ćete moći da živite dostojno Gospoda, i da mu u svemu ugodite, rađajući svaku vrstu dobrih dela i rastući u poznanju Boga.",
        "11": "Stoga, neka vas Bog osnaži svakom snagom koja dolazi od njegove slavne sile, da bi sve mogli da izdržite strpljivo. S radošću",
        "12": "zahvaljujte Ocu koji vas je osposobio da učestvujete u onome što je Bog pripremio za svete u Carstvu svetlosti.",
        "13": "On nas je izbavio iz vlasti tame i premestio nas u Carstvo svoga ljubljenog Sina,",
        "14": "u kome imamo otkupljenje, oproštenje greha.",
        "15": "On je slika nevidljivoga Boga, on je Prvenac, Vladar nad svim stvorenjem.",
        "16": "Jer po njemu je stvoreno sve što je na nebu i na zemlji, bilo vidljivo ili nevidljivo, bilo prestoli, ili gospodstva, bilo glavarstva ili vlasti; sve je stvoreno njegovim posredstvom i za njega.",
        "17": "On postoji pre svih stvari i po njemu sve ima svoje postojanje.",
        "18": "On je i glava tela, Crkve; on je Početak; on je Prvenac iz mrtvih ustao, da bi u svemu bio prvi.",
        "19": "Jer se Bogu svidelo da u njemu nastani svu svoju puninu,",
        "20": "te da njegovim posredstvom pomiri sa sobom sve, bilo na zemlji, bilo na nebu, stvorivši mir njegovom krvlju prolivenom na krstu.",
        "21": "Nekada ste i vi bili otuđeni od Boga i u neprijateljstvu sa njim, čineći zlo mišlju i delom.",
        "22": "Ali sada vas je Bog izmirio smrću Hristovog ljudskog tela, da bi vas doveo pred sebe svete, bez mane i besprekorne.",
        "23": "Samo morate ostati utemeljeni i čvrsti u veri, nepoljuljani u nadi koju ste stekli čuvši Radosnu vest. Toj Radosnoj vesti, koja je propovedana svakome na svetu, postao sam služitelj ja, Pavle.",
        "24": "Sada se radujem što trpim za vas, jer time na svom telu dovršavam stradanja koja mi još valja podneti, kao što je i Hristos podneo stradanja za svoje telo, Crkvu.",
        "25": "Ja sam postao njen sluga po Božijoj uredbi koja mi je poverena radi vas, a to je da u potpunosti objavim njegovu poruku.",
        "26": "Ta poruka je bila tajna sakrivena od pređašnjih vekova i pokolenja, ali je sada otkrivena njegovim svetima.",
        "27": "Njima je Bog hteo da obznani koliko je bogatstvo njegove slave, to jest, da obznani njegovu tajnu za sve narode. Ta tajna je: Hristos u vama je nada učešća u Božijoj slavi!",
        "28": "Njega mi navešćujemo, opominjući i učeći svakog čoveka sa svom mudrošću, da bi svakoga doveli do zrelosti u Hristu.",
        "29": "Za to se trudim i borim, oslanjajući se na njegovu snagu koja u meni silno deluje."
    },
    "2": {
        "1": "Hoću da znate koliko se borim za vas, za one u Laodikiji i za sve koji me nisu lično sreli.",
        "2": "Želim, naime, da im se srca ohrabre i ujedine u ljubavi, da bi izobilovali u potpunom razumevanju, u poznanju tajne Božije, Hrista,",
        "3": "u kome su skrivena sva bogatstva mudrosti i znanja.",
        "4": "Kažem vam ovo da vas niko ne bi zaveo ubedljivim govorom.",
        "5": "Jer, iako sam telom odsutan, duhom sam sa vama, pa se radujem gledajući vaš red i čvrstinu vaše vere u Hrista.",
        "6": "Budući da ste prihvatili Hrista Isusa kao Gospoda, živite u njemu,",
        "7": "ukorenjeni i nazidani na njemu i učvršćeni u veri kako ste poučeni, obilno zahvaljujući.",
        "8": "Pazite da vas ko ne zarobi filozofijom i ispraznom zabludom, koja se temelji na ljudskom predanju i učenju o silama ovoga sveta, a ne na Hristu.",
        "9": "Jer, u njemu telesno prebiva sva punina božanstva.",
        "10": "A vi ste primili ispunjenje u njemu, koji je glava nad svakim glavarstvom i vlasti.",
        "11": "U njemu ste obrezani, ali ne ljudskom rukom, nego obrezanjem koje je izvršio Hristos, a ono se sastoji u uklanjanju grešne prirode.",
        "12": "Jer, kada ste se krstili, tada ste sa Hristom bili sahranjeni, te ste s njim i vaskrsli verom u delotvornu silu Boga koji ga je vaskrsao iz mrtvih.",
        "13": "I vi ste nekada bili mrtvi zbog svojih prestupa i neobrezanja tela, ali vas je on oživeo sa njim, tako što nam je oprostio sve prestupe,",
        "14": "poništivši obveznicu čiji su nas propisi teretili kao dužnike. Nju je on uklonio prikovavši je na krst,",
        "15": "kojim je razoružao glavarstva i vlasti i javno ih izložio, vodeći ih u zarobljeničkoj povorci.",
        "16": "Zato, ne dajte nikome da vas osuđuje zbog onoga što jedete ili pijete, ili zbog nekakvog praznika, mladine ili subote.",
        "17": "Sve to je samo senka onoga što dolazi, a stvarnost je Hristos.",
        "18": "Ne dozvolite da vas iko lišava nagrade, time što on sam uživa u poniznosti i služenju anđelima, i upušta se u viđenja. Takav se bez razloga pravi važan i oslanja na ljudsku pamet,",
        "19": "ne držeći se Hrista – glave, iz koje sve telo, povezano i potpomognuto zglobovima i žilama, raste onako kako mu Bog daje da raste.",
        "20": "Ako ste se, umrevši s Hristom, oslobodili sila ovoga sveta, zašto živite kao da još uvek pripadate svetu? Zašto se pokoravate propisima:",
        "21": "„Ne dohvati“, „Ne okusi“, „Ne dodiruj“?",
        "22": "Sve to se odnosi na stvari koje upotrebom propadaju. Ništa drugo nego ljudske zapovesti i učenja!",
        "23": "To ima privid mudrosti, a u stvari je samovoljna pobožnost i lažna poniznost, te bespoštedna strogost prema telu, ali nema nikakvu vrednost; ne može da obuzda žudnju tela."
    },
    "3": {
        "1": "Dakle, ako ste vaskrsli s Hristom, tražite ono što je gore, tamo gde Hristos sedi s desne strane Bogu.",
        "2": "Mislite na ono što je gore, a ne na zemaljske stvari.",
        "3": "Vi ste, naime, umrli i vaš život je sakriven s Hristom u Bogu.",
        "4": "A kada se pojavi Hristos, vaš život, tada ćete se i vi s njim pojaviti u slavi.",
        "5": "Zato, usmrtite ono što je zemaljsko u vama: blud, nečistoću, strast, zlu želju i pohlepu, koja je vrsta idolopoklonstva.",
        "6": "Zbog takvih stvari dolazi Božiji gnev na one koji su nepokorni.",
        "7": "Nekada ste i vi živeli u tim gresima.",
        "8": "Ali sada se otarasite svega: gneva, srdžbe, zlobe, vređanja, prostote iz svog govora!",
        "9": "Ne lažite jedan drugoga, jer ste svukli sa sebe starog čoveka sa svim njegovim delima,",
        "10": "i obukli se u novog čoveka, koji se obnavlja radi pravog poznanja Boga prema liku svog Tvorca.",
        "11": "I tu nema više ni Grka ni Jevrejina, ni obrezanog ni neobrezanog, ni varvarina ni Skita, ni roba ni slobodnjaka, nego je sve Hristos i on je u svima.",
        "12": "Obucite se, dakle, kao sveti izabranici Božiji, kao njegov mili narod, u milosrđe, dobrotu, smernost, krotkost, strpljivost.",
        "13": "Podnosite jedni druge. Praštajte jedni drugima kada vam neko učini nažao. Kako je Gospod oprostio vama, tako i vi opraštajte jedni drugima.",
        "14": "Na sve to obucite na sebe ljubav, koja sve to drži u savršenom jedinstvu.",
        "15": "Mir Hristov neka vlada u vašim srcima, na koji ste pozvani u jednom telu. Budite i zahvalni.",
        "16": "Neka Hristova reč bogato obitava u vama. Poučavajte se i opominjite svakom vrstom mudrosti. Sa zahvalnošću u srcima pevajte psalme, himne, i duhovne pesme.",
        "17": "I što god činite, bilo rečju ili delom, sve činite u ime Gospoda Isusa, zahvaljujući Bogu Ocu po njemu.",
        "18": "Žene, pokoravajte se muževima, kako priliči životu sa Gospodom.",
        "19": "Muževi, volite svoje žene i ne budite grubi prema njima.",
        "20": "Deco, slušajte svoje roditelje u svemu, jer je to ugodno Gospodu.",
        "21": "Očevi, ne razdražujte svoju decu, da ne postanu malodušna.",
        "22": "Robovi, u svemu slušajte svoje zemaljske gospodare, ne samo dok vas oni posmatraju, da biste zadobili njihovu naklonost, nego iskrena srca, iz bogobojaznosti prema Gospodu.",
        "23": "Sve što radite, radite celim srcem, kao za Gospoda, a ne za ljude,",
        "24": "znajući da ćete od Gospoda primiti kao nagradu ono što vam je on pripremio. Hristu Gospodu služite!",
        "25": "A svaki nepravednik će biti kažnjen za nepravedne stvari koje je učinio, bez obzira ko je ko."
    },
    "4": {
        "1": "Gospodari, postupajte prema svojim robovima pravedno i pravično, znajući da i vi imate Gospodara na nebu.",
        "2": "Budite postojani u molitvi, bdite u molitvi sa zahvaljivanjem.",
        "3": "Molite se takođe za nas da nam Bog otvori vrata za propovedanje njegove reči o Hristovoj tajni, zbog koje sam u tamnici,",
        "4": "da je objavim jasno, propovedajući kako valja.",
        "5": "Ophodite se mudro prema onima koji su u svetu; iskoristite vreme.",
        "6": "Vaša reč neka je uvek ljubazna, solju začinjena, da svakome odgovorite kako valja.",
        "7": "A o meni će vas obavestiti Tihik, dragi brat, verni služitelj i sluga koji zajedno sa mnom radi za Gospoda.",
        "8": "Njega sam poslao upravo da biste saznali novosti o nama, te da vas obodri.",
        "9": "S njim sam poslao i Onisima, vernog i voljenog brata, koji je vaš zemljak. Oni će vas obavestiti o svemu što se ovde događa.",
        "10": "Pozdravlja vas Aristarh, koji je zajedno sa mnom u tamnici, i Marko, rođak Varnavin. Ako dođe k vama, lepo ga primite, po uputstvima koje smo vam dali.",
        "11": "Pozdravlja vas i Isus, zvani „Just“. Ova trojica su jedini Jevreji koji zajedno sa mnom objavljuju Carstvo Božije. Oni su bili moja uteha.",
        "12": "Pozdravlja vas vaš zemljak Epafras, sluga Hrista Isusa, koji se uvek bori za vas u molitvama da vas Bog učvrsti, da budete zreli i potpuno uvereni u ono što Bog hoće.",
        "13": "Ja sam svedok koliko se trudio za vas i za one u Laodikiji, kao i za one u Jerapolju.",
        "14": "Pozdravlja vas još i voljeni lekar Luka i Dimas.",
        "15": "A vi pozdravite braću u Laodikiji, i Nimfu sa crkvom koja se okuplja u njenoj kući.",
        "16": "Kada se ova poslanica pročita među vama, postarajte se da se ona pročita i u crkvi u Laodikiji, a vi pročitajte poslanicu iz Laodikije.",
        "17": "Arhipu recite: „Gledaj da dovršiš službu koju ti je Gospod poverio.“",
        "18": "Ja, Pavle, pišem ovaj pozdrav svojom rukom. Sećajte se mojih okova! Milost Božija s vama!"
    }
}