{
    "1": {
        "1": "Jakov, sluga Boga i Gospoda Isusa Hrista, pozdravlja dvanaest plemena Izrailjevih rasejanih po svetu.",
        "2": "Braćo moja, smatrajte za čistu radost kad god vas zadese svakojaka iskušenja,",
        "3": "znajući da kušanje vaše vere izgrađuje istrajnost.",
        "4": "Istrajnost, pak, neka se pokaže savršenom, da biste vi bili savršeni i potpuni i bez ikakvog nedostatka.",
        "5": "Ako kome od vas nedostaje mudrosti, neka traži od Boga koji svima daje velikodušno i bez prekora, i on će mu je dati.",
        "6": "Samo neka traži sa verom, bez ikakve sumnje, jer onaj koji sumnja sličan je morskom talasu koji vetar podiže i valja.",
        "7": "Takav čovek neka i ne pomišlja da će što primiti od Gospoda,",
        "8": "jer je kolebljiv, te stoga nepostojan u svim svojim postupcima.",
        "9": "Siromašni brat neka se hvali svojom uzvišenošću,",
        "10": "a onaj koji je bogat – svojom poniznošću, jer će svenuti kao cvet u travi.",
        "11": "Jer, kad sunce grane sa žegom, trava se suši, a cvet u njoj vene, te mu lepota propada. Tako će i bogati proći sa svojim poslovima.",
        "12": "Blažen je čovek koji istrajno odoleva iskušenjima, jer će, budući prekaljen, primiti venac života koji je Bog obećao onima koji ga vole.",
        "13": "Kada je neko izložen iskušenju, neka ne kaže: „Bog me iskušava“, jer Bog se ne može iskušavati zlom, niti on sam koga iskušava.",
        "14": "Svako, naime, podleže iskušenju tako što ga njegova vlastita zla želja odvlači i mami.",
        "15": "Zla želja, zatim, budući začeta, rađa greh, a učinjeni greh rađa smrt.",
        "16": "Ne varajte se, braćo moja voljena.",
        "17": "Svaki dobar dar i savršen poklon dolazi nam odozgo, od Oca svetlosti, koji se ne menja kao senka.",
        "18": "On nas je po svojoj volji rodio rečju istine, da budemo prvi među njegovim stvorenjima.",
        "19": "A ovo znajte, voljena moja braćo: neka svako bude brz da čuje, spor da odgovori, i spor da se razgnevi;",
        "20": "jer, čovekov gnev ne postiže pravednost koju Bog traži.",
        "21": "Zato odbacite svu nečistotu i preostalu zloću te krotko prihvatite reč usađenu u vas, koja može da vas spase.",
        "22": "Ne budite oni koji samo slušaju reč i tako sebe varaju; budite oni koji je izvršavaju.",
        "23": "Jer onaj koji sluša reč, a ne izvršava je, sličan je čoveku koji posmatra svoje lice u ogledalu;",
        "24": "pogledao se, naime, pa otišao, odmah zaboravljajući kako je izgledao.",
        "25": "Ali ko se zagleda u savršeni Zakon slobode, te istraje u njemu, i ne bude zaboravni slušač, nego onaj koji ga izvršava – taj će biti blažen u onome što čini.",
        "26": "Ako neko sebe smatra pobožnim, a ne zauzdava svoj jezik, taj vara sebe; njegova pobožnost ništa ne vredi.",
        "27": "Ovo je čista i neokaljana pobožnost koju Bog i Otac prihvata: zauzimati se za siromašne i udovice u njihovim neprilikama i čuvati sebe neokaljanim od sveta."
    },
    "2": {
        "1": "Braćo moja, vi koji verujete u našeg slavnog Gospoda Isusa Hrista, ne budite pristrasni.",
        "2": "Recimo da na vaš skup dođe čovek sa zlatnim prstenom i u skupocenoj odeći, a dođe i siromah u prljavoj odeći.",
        "3": "Vi pogledate na onoga što nosi skupocenu odeću, pa mu kažete: „Ti lepo sedi ovde“, a siromahu kažete: „Ti stani tamo, ili sedi tu dole kod mojih nogu.“",
        "4": "Niste li tako napravili razliku među sobom i postali sudije sa opakim mislima?",
        "5": "Čujte, voljena moja braćo! Nije li Bog izabrao one koji su siromašni u svetu da budu bogati u veri i naslednici Carstva koje je Bog obećao onima koji ga vole?",
        "6": "A vi ste prezreli siromaha. Pa nisu li upravo bogataši oni koji vas tlače i odvlače na sudove?",
        "7": "Ne blate li upravo oni lepo ime onoga po kome se zovete?",
        "8": "Ako zaista izvršavate carski Zakon prema Pismu: „Voli bližnjega svoga kao samoga sebe“, dobro činite.",
        "9": "Ali ako ste pristrasni, činite greh i Zakon vas kori kao prestupnike.",
        "10": "Jer ko vrši sav Zakon, a pogreši samo u jednom, kriv je za sve.",
        "11": "Jer onaj koji je rekao: „Ne čini preljube“, takođe je rekao i: „Ne ubij.“ Prema tome, ako i ne učiniš preljubu, a ubiješ, prestupio si Zakon.",
        "12": "Govorite i postupajte kao oni kojima će se suditi Zakonom koji oslobađa.",
        "13": "Jer sud je nemilosrdan prema onome koji nije iskazivao milosrđe; a milosrđe slavi pobedu nad sudom!",
        "14": "Kakva je korist, braćo moja, ako neko kaže da ima veru, a ne čini dobra dela? Može li ga takva vera spasti?",
        "15": "Ako su neki brat i sestra neodeveni i ako oskudevaju u svakodnevnoj hrani,",
        "16": "a neko od vas im kaže: „Želim vam sve najbolje, ugrejte se i nasitite!“, a ne date im ono što je potrebno njihovom telu, kakva je korist od toga?",
        "17": "Tako i vera, ako nije spojena sa delima, sama po sebi je mrtva.",
        "18": "Inače, neko bi mogao da kaže: „Ti imaš veru, ja imam dela. Pokaži mi svoju veru bez dela, a ja ću ti po delima pokazati svoju veru.“",
        "19": "Ti veruješ da postoji jedan Bog? Dobro činiš. Ali i zli duhovi to veruju i drhte!",
        "20": "Hoćeš li dokaz, zaludni čoveče, da je vera bez dela jalova?",
        "21": "Zar naš otac Avraham nije bio delima opravdan prinevši svoga sina Isaka na žrtvenik?",
        "22": "Vidiš li da je vera sarađivala sa njegovim delima, i da je vera po delima postala potpuna?",
        "23": "Tako se ispunilo Pismo koje kaže: „Poverova Avraham Bogu, pa mu je to uračunato u pravednost“, i tako bi nazvan Avraham „prijateljem Božijim“.",
        "24": "Vidite da čovek ne postaje pravedan pred Bogom samo verom, nego i delima.",
        "25": "Isto tako, nije li se i Rahava, bludnica, delima opravdala, tako što je ugostila uhode i zatim ih uputila na drugi put?",
        "26": "Naime, kao što je telo bez duha mrtvo, tako je i vera bez delâ mrtva."
    },
    "3": {
        "1": "Braćo moja, neka ne bude među vama mnogo učitelja, znajući da ćemo biti strože suđeni.",
        "2": "Jer svi mi na mnogo načina grešimo. Ako ko u reči ne greši, taj je savršen čovek, sposoban da zauzda celo svoje telo.",
        "3": "Kada konjima stavljamo uzde u usta da bi nam se pokoravali, mi upravljamo celim njihovim telom.",
        "4": "Pogledajte i lađe: tako su velike i jaki vetrovi ih pokreću, a njima upravlja vrlo malo kormilo onamo kuda kormilar naumi.",
        "5": "Tako je i jezik mali ud ali se diči velikim delima. Gle, kako mala vatra zapali veliku šumu!",
        "6": "Tako je i jezik vatra, svet nepravde među našim udovima. On pogani čitavo naše telo i pali čitav životni tok, a pakao ga potpaljuje.",
        "7": "Sve vrste životinja, ptica, gmizavaca i morskih životinja daju se ukrotiti i čovek ih je ukrotio,",
        "8": "a jezik, to nemirno zlo puno smrtnog otrova, niko ne može ukrotiti.",
        "9": "Njim blagosiljamo Gospoda i Oca i njim proklinjemo ljude koji su stvoreni po slici Božijoj.",
        "10": "Iz istih usta izlazi blagoslov i prokletstvo. To tako ne treba da bude, braćo moja.",
        "11": "Može li sa istog vrela izvirati slatka i gorka voda?",
        "12": "Može li, braćo moja, smokva rađati masline ili loza smokve? Tako ni slan izvor ne može dati slatku vodu.",
        "13": "Ko je mudar i razuman među vama? Neka dobrim življenjem pokaže svoja dela u mudroj krotkosti.",
        "14": "Ali ako u sebi nosite gorku zavist i sebično isticanje, onda se nemojte ponositi i govoriti ono što se protivi istini.",
        "15": "Takva mudrost ne dolazi odozgo, nego je zemaljska, ljudska, od zlog duha je.",
        "16": "Jer, gde je zavist i sebično isticanje, onde je nered i svako zlo.",
        "17": "A mudrost koja dolazi odozgo, pre svega je čista, zatim mirotvorna, krotka, prilagodljiva, puna milosrđa i dobrih plodova, nepristrana, nelicemerna.",
        "18": "A pravednost je plod koji će ubrati oni koji seju u miru – oni koji čine mir."
    },
    "4": {
        "1": "Odakle ratovi, odakle sukobi među vama? Zar ne potiču od vaših žudnji koje ratuju u vašim udovima?",
        "2": "Žudite i nemate, ubijate i zavidite – i ne možete da postignete, ratujete i sukobljavate se. Nemate, jer ne tražite.",
        "3": "Tražite, ali ne dobijate, zato što tražite što je zlo: da biste utrošili na svoje žudnje.",
        "4": "Preljubnici! Zar ne znate da je prijateljstvo sa svetom neprijateljstvo prema Bogu? Ko, naime, hoće da bude prijatelj sa svetom, postaje neprijatelj Bogu.",
        "5": "Ili smatrate da Pismo bez razloga govori: „Ljubomorno čezne Duh koji se nastanio u vama“,",
        "6": "ali daje veću milost. Zato Pismo govori: „Bog se suprotstavlja oholima, a poniznima iskazuje milost.“",
        "7": "Stoga se pokorite Bogu, a suprotstavite se đavolu, pa će pobeći od vas.",
        "8": "Približite se Bogu i on će se približiti vama. Očistite ruke, grešnici! Očistite srca, vi podeljene duše!",
        "9": "Tugujte nad svojom bedom i zakukajte! Neka se vaš smeh u plač okrene, a vaša radost u žalost!",
        "10": "Ponizite se pred Bogom, i on će vas uzvisiti.",
        "11": "Braćo, ne ogovarajte jedan drugoga. Onaj, naime, ko ogovara brata ili ga osuđuje, protiv Zakona govori i Zakon osuđuje. A ako osuđuješ Zakon, onda ga ne izvršavaš, već se postavljaš kao da si mu sudija.",
        "12": "Samo je jedan Zakonodavac i Sudija, koji može da spase i pogubi. A ko si ti da osuđuješ bližnjega?",
        "13": "A sad, vi što govorite: „Danas ili sutra poći ćemo u taj i taj grad. Tamo ćemo provesti godinu dana; trgovaćemo i zaradićemo“,",
        "14": "a ne znate ni šta će biti sutra. Šta je vaš život? On je kao magla koja se za kratko spusti, pa se potom raziđe.",
        "15": "Umesto da govorite: „Ako da Gospod da budemo živi, učinićemo ovo ili ono.“",
        "16": "A vi se još i hvalite svojom nadmenošću! Svako takvo hvalisanje je zlo.",
        "17": "Prema tome, ko zna da čini dobro, a ne čini, greh mu je."
    },
    "5": {
        "1": "De sad, vi bogataši, zaplačite i zakukajte, zbog nevolja koje će vas zadesiti.",
        "2": "Bogatstvo vaše istrunu, odeću vam moljci izjedoše,",
        "3": "zlato i srebro vaše rđa je prekrila, rđa njihova protiv vas će svedočiti, a oganj proždreti vaša tela. Blago ste zgrnuli u poslednje dane!",
        "4": "Evo! Viče plata radnika koji su želi vaše njive, koju ste im vi uskratili; vapaji žetelaca doprli su do ušiju Gospoda nad vojskama.",
        "5": "Živeli ste raskošno na zemlji i uživali; utovili ste svoja srca za dan pogubljenja.",
        "6": "Osudili ste i ubili pravednika, a on vam se nije protivio.",
        "7": "Stoga, braćo, budite strpljivi, dok Gospod ne dođe. Pogledajte kako zemljoradnik iščekuje dragoceni rod zemlje, strpljivo čekajući na ranu i poznu kišu.",
        "8": "Stoga i vi istrajte, učvrstite svoja srca, jer se dolazak Gospodnji približio.",
        "9": "Ne gunđajte, braćo, jedan protiv drugoga da ne budete suđeni. Gle, Sudija već stoji na vratima!",
        "10": "Za primer strpljivosti u zlopaćenju, uzmite, braćo, proroke koji su govorili u ime Gospodnje.",
        "11": "Evo, blaženim nazivamo one koji su izdržali. Čuli ste za Jovovu strpljivost i videli ste šta je Gospod na kraju učinio, jer je Gospod veoma milostiv i milosrdan.",
        "12": "Iznad svega, braćo moja, ne zaklinjite se ni nebom, ni zemljom, niti kojom drugom zakletvom. Vaše „da“ neka bude „da“, i vaše „ne“ – „ne“.",
        "13": "Zlopati li se ko među vama? Neka moli. Raduje li se ko? Neka peva hvalospev.",
        "14": "Boluje li ko među vama? Neka pozove crkvene starešine, a oni neka se mole nad njim pomazujući ga uljem u ime Gospodnje,",
        "15": "pa će molitva vere isceliti bolesnika; Gospod će ga podići, i ako je počinio grehe biće mu oprošteno.",
        "16": "Stoga ispovedajte svoje grehe jedan drugome, i molite se jedni za druge da budete isceljeni. Mnogo može postići molitva pravednika.",
        "17": "Ilija je bio čovek kao i mi. On se žarko pomolio da ne bude kiše, i kiša nije pala na zemlju tri godine i šest meseci.",
        "18": "Onda se ponovo pomolio, i nebo je dalo kišu, te je zemlja donela svoj rod.",
        "19": "Braćo moja, ako ko od vas odluta od istine i neko ga vrati natrag,",
        "20": "znajte da će onaj koji vrati grešnika s krivog puta spasti njegov život od smrti i pokriti mnoštvo greha."
    }
}