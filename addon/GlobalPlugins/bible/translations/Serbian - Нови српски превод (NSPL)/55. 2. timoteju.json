{
    "1": {
        "1": "Od Pavla, apostola Hrista Isusa po Božijoj volji, u skladu sa obećanjem života koji je u Hristu Isusu,",
        "2": "Timoteju, voljenom detetu, milost, milosrđe i mir od Boga Oca i Hrista Isusa, Gospoda našega.",
        "3": "Zahvalan sam Bogu, kojemu, kao i moji preci, služim čistom savešću, dok te se neprestano, spominjem u svojim molitvama dan i noć.",
        "4": "Kada se setim tvojih suza, poželim da te vidim, pa da se ispunim radošću.",
        "5": "Sećam se tvoje iskrene vere, one vere koja je prvo zaživela u tvojoj baki Loidi, a onda i u tvojoj majci Evnikiji, a uveren sam da je i u tebi.",
        "6": "Zbog toga te podsećam da rasplamsaš dar koji ti je Bog dao nakon što sam položio ruke na tebe.",
        "7": "Jer Bog nam nije dao Duha koji nas čini plašljivim, nego Duha koji nas ispunjava silom, ljubavlju i razboritošću.",
        "8": "Ne stidi se da svedočiš za našega Gospoda, ni mene, njegovoga sužnja, nego mi se pridruži u stradanju za Radosnu vest, oslanjajući se na silu Božiju.",
        "9": "On nas je spasao i pozvao na život svetosti, ne po našim delima, nego po svome naumu i milosti, koja nam je data u Hristu Isusu pre početka vremena.",
        "10": "Ta milost se sada objavila dolaskom našeg Spasitelja Hrista Isusa, koji je uništio smrt i obasjao nas životom i neraspadljivošću posredstvom Radosne vesti.",
        "11": "A mene je Bog postavio za propovednika, apostola, i učitelja.",
        "12": "Zbog toga i trpim sve ovo. Ipak, ne stidim se, jer znam u koga sam se pouzdao, a uveren sam da je on u stanju da sačuva ono što mi je povereno do onoga Dana.",
        "13": "Čvrsto se drži zdravih reči koje si čuo od mene, uzimajući ih kao uzor, te ostani u veri i ljubavi koja je u Hristu Isusu.",
        "14": "Čuvaj dobro zaveštanje koje ti je povereno posredstvom Duha Svetog koji prebiva u nama.",
        "15": "A znaš da su se svi u Maloj Aziji okrenuli od mene; među njima su i Figel i Ermogen.",
        "16": "Neka Gospod pokaže milosrđe Onisiforovom domu, jer me je mnogo puta okrepio i nije se postideo mojih okova.",
        "17": "Štaviše, kada je došao u Rim, on me je brižljivo potražio i našao me.",
        "18": "Neka mu Gospod iskaže svoje milosrđe u onaj dan. A i ti vrlo dobro znaš koliko je on učinio za mene u Efesu."
    },
    "2": {
        "1": "A ti, sine moj, jačaj u milosti koja je u Hristu Isusu.",
        "2": "Učenje koje si čuo od mene pred mnogim svedocima, poveri pouzdanim ljudima, koji će biti u stanju da pouče druge.",
        "3": "Podnesi svoj deo patnje kao dobar vojnik Hrista Isusa.",
        "4": "Nijedan vojnik koji hoće da ugodi svome pretpostavljenom, ne upliće se u svetovne stvari.",
        "5": "Takmičar ne dobija venac ako se nije takmičio po pravilima.",
        "6": "Zemljoradnik koji se trudi treba prvi da okusi od prinosa.",
        "7": "Razmišljaj o tome što ti govorim, jer će ti Gospod dati razumevanje u svemu.",
        "8": "Sećaj se Isusa Hrista koji je vaskrsao iz mrtvih, koji je od Davidovog potomstva, što je u skladu sa Radosnom vešću koju propovedam.",
        "9": "Zbog te Radosne vesti se i zlopatim u okovima kao neki zločinac. Ipak, Božija reč nije okovana.",
        "10": "Zbog toga sve podnosim radi izabranih, da oni dođu do spasenja s večnom slavom posredstvom Hrista Isusa.",
        "11": "Pouzdana je reč: Ako smo s njim umrli, s njim ćemo i živeti,",
        "12": "ako istrajemo, s njim ćemo i carevati, ako ga se odreknemo, on će se odreći nas,",
        "13": "ako smo mi neverni, on ostaje veran, jer ne može da porekne samog sebe.",
        "14": "Podsećaj ih na ovo, zaklinjući ih pred Bogom da se ne prepiru oko značenja reči, jer to ničemu ne koristi, a vodi u propast one koji slušaju.",
        "15": "Potrudi se da se pred Bogom pokažeš dostojnim, kao radnik koji ne mora da se stidi, i kao onaj koji ispravno tumači reč istine.",
        "16": "Kloni se bezbožnih i besmislenih razgovora, jer oni koji se upuštaju u njih, sve dublje tonu u bezbožnost.",
        "17": "Njihov govor je kao rak-rana koja izjeda telo. Među takvima su Imenej i Filit,",
        "18": "koji su se udaljili od istine govoreći da se vaskrsenje već dogodilo, rušeći tako veru drugih.",
        "19": "Ali čvrst je temelj koji je Bog postavio i on se neće poljuljati. Na njemu je napisano ovo: „Gospod zna koji su njegovi“, i: „Neka odstupi od nepravde svako ko priziva ime Gospodnje.“",
        "20": "Ali, u jednoj velikoj kući nema samo zlatnih i srebrnih posuda, nego i drvenih i zemljanih; jedne su za svečane prilike, a druge za svakodnevnu upotrebu.",
        "21": "Onaj koji očisti sebe od pomenutih stvari, biće posuda za svečane prilike, posvećena i korisna svome Gospodaru, spremna za svako dobro delo.",
        "22": "Beži od mladalačkih želja! Teži za pravednošću, verom, ljubavlju i mirom, zajedno sa onima koji iz čista srca prizivaju Gospoda.",
        "23": "Kloni se glupih i besmislenih rasprava, znajući da rađaju svađe.",
        "24": "Naime, sluga Gospodnji ne sme da se upušta u svađe, nego da bude blag prema svima, sposoban da pouči, trpeljiv.",
        "25": "Protivnike neka kori s blagošću, ne bi li im Bog dao da se pokaju i upoznaju istinu,",
        "26": "da dođu k sebi i izbave se iz zamke đavola, koji ih je zarobio da čine njegovu volju."
    },
    "3": {
        "1": "Ovo znaj: u poslednjim danima nastaće teška vremena.",
        "2": "Ljudi će, naime, postati samoživi, srebroljupci, hvalisavi, nadmeni, hulnici, neposlušni roditeljima, nezahvalni, nesveti,",
        "3": "bezosećajni, nepomirljivi, ogovarači, neobuzdani, surovi, mrzitelji dobra,",
        "4": "izdajnici, lakomisleni, naduveni, koji više vole zadovoljstva nego Boga.",
        "5": "Oni imaju obličje pobožnosti, ali su se odrekli njene sile. Kloni se takvih!",
        "6": "Među ovima su i oni što se uvlače u kuće i love lakoverne žene opterećene gresima i svladane različitim požudama.",
        "7": "One uvek uče, ali nikako ne mogu da dođu do poznanja istine.",
        "8": "I kao što su se Janije i Jamvrije suprotstavili Mojsiju, tako se i ovi ljudi suprotstavljaju istini. Njihov um je izopačen, a njihova vera bezvredna.",
        "9": "Ali oni više neće napredovati, jer će njihovo bezumlje postati svima očigledno.",
        "10": "A ti si verno sledio moje učenje, način života, zalaganje, veru, strpljivost, ljubav, postojanost,",
        "11": "progonstva, stradanja, koja su me zadesila u Antiohiji, u Ikoniumu, Listri. Kakva li sam samo progonstva podneo! A, eto, Gospod me je od svih izbavio.",
        "12": "Svi koji hoće da žive pobožnim životom u Hristu Isusu biće progonjeni.",
        "13": "A zli ljudi i varalice postajaće sve gori i gori, varajući druge i varajući sebe.",
        "14": "No, ti se drži onoga što si naučio i u šta si uveren, budući da znaš od koga si se naučio.",
        "15": "Ti, naime, od malena poznaješ Sveta pisma, koja ti mogu dati mudrost koja vodi k spasenju posredstvom vere u Hrista Isusa.",
        "16": "Sve Pismo je bogonadahnuto, te korisno za pouku, za savetovanje, za popravljanje, za odgajanje u pravednosti,",
        "17": "tako da čovek Božiji bude vrstan, spreman za svako dobro delo."
    },
    "4": {
        "1": "Zaklinjem te pred Bogom i Hristom Isusom, koji će suditi živima i mrtvima, i njegovim dolaskom, i njegovim Carstvom:",
        "2": "propovedaj reč, ustraj i kad je zgoda i kad je nezgoda, opomeni, ukori i ohrabri s puno strpljenja i pouke.",
        "3": "Jer, doći će vreme kada ljudi neće podnositi zdravo učenje, nego će shodno svojim željama okupljati oko sebe učitelje da im golicaju uši,",
        "4": "te odbijati da slušaju istinu okrećući se bajkama.",
        "5": "A ti budi trezven u svemu, podnesi patnju, izvrši dužnost propovednika Radosne vesti, dovrši potpuno svoju službu.",
        "6": "Jer ja se već izlivam kao žrtva izlivnica, i vreme mog odlaska se primaklo.",
        "7": "Dobru sam bitku izborio, trku sam dovršio, veru sam sačuvao.",
        "8": "Osim toga, već mi je pripravljen venac pravednosti, kojim će me nagraditi Gospod, pravedni sudija, i ne samo mene, nego i sve one koji s ljubavlju čeznu da se on pojavi.",
        "9": "Potrudi se da mi dođeš brzo.",
        "10": "Dimas me je, naime, napustio, jer mu je omileo ovaj svet, pa je otišao u Solun. Kriskent je otišao u Galatiju, Tit u Dalmaciju;",
        "11": "samo je Luka ostao kod mene. Marka povedi sa sobom, jer mi je koristan u službi.",
        "12": "Tihika sam poslao u Efes.",
        "13": "Kad dođeš, donesi mi ogrtač koji sam ostavio u Troadi kod Karpa, i knjige, naročito pergamente.",
        "14": "Aleksandar kovač naneo mi je mnogo zla. Vratiće mu Gospod po njegovim delima.",
        "15": "Čuvaj ga se, jer se veoma protivio našim rečima.",
        "16": "Prilikom moje prve odbrane, niko se nije našao uz mene, nego su me svi napustili. Neka im se to ne uračuna!",
        "17": "Ali Gospod je bio uz mene i osnažio me, da bi se preko mene poruka u celosti objavila i da bi je svi narodi čuli. Tako sam se izbavio iz lavljih čeljusti.",
        "18": "Gospod će me izbaviti od svih zlih dela i bezbedno me dovesti u svoje nebesko Carstvo. Njemu neka je slava od sad i doveka, amin.",
        "19": "Pozdravi Priskilu i Akilu i Onisiforov dom.",
        "20": "Erast je ostao u Korintu, a Trofima sam ostavio u Militu jer je bio bolestan.",
        "21": "Potrudi se da dođeš pre zime. Pozdravljaju te Evul, Pud, Lin, Klaudije, i sva braća.",
        "22": "Neka je Gospod sa tvojim duhom. Milost s vama!"
    }
}