{
    "1": {
        "1": "Ono što je bilo od početka, što smo čuli, što smo svojim očima videli, što smo posmatrali i svojim rukama opipali, to je o njemu, Reči života.",
        "2": "On, život, pokazao se vidljivim; mi smo ga videli, pa svedočimo i objavljujemo vam njega, večni život koji je bio sa Ocem i nama se objavio.",
        "3": "Što smo videli i čuli, to objavljujemo i vama, da i vi imate zajedništvo sa nama. A naše zajedništvo je sa Ocem i sa Sinom njegovim, Isusom Hristom.",
        "4": "Ovo pišemo da naša radost bude potpuna.",
        "5": "Ovo je vest koju smo čuli od njega i javljamo je vama: Bog je svetlost i u njemu nema nikakve tame.",
        "6": "Ako kažemo da imamo zajedništvo sa njim, a živimo u tami, tada lažemo, i ne postupamo po istini.",
        "7": "Ali, ako živimo u svetlosti kao što je sam Bog u svetlosti, tada imamo zajedništvo jedan sa drugim, i krv njegovog Sina Isusa čisti nas od svakoga greha.",
        "8": "Ako kažemo da nemamo greha, sami sebe varamo i istine nema u nama.",
        "9": "Ako mu, pak, priznajemo svoje grehe, on je veran i pravedan: oprostiće nam grehe i očistiće nas od svake nepravde.",
        "10": "Ako kažemo da nismo zgrešili, pravimo ga lažljivcem i njegove reči nema u nama."
    },
    "2": {
        "1": "Dečice moja, ovo vam pišem da ne zgrešite. Ali ako ko i zgreši, imamo Pomagača-Utešitelja pred Ocem, Isusa Hrista pravednika.",
        "2": "On je žrtva prineta radi oproštenja naših greha, i ne samo naših, već i radi greha celoga sveta.",
        "3": "A da smo ga upoznali, znamo po tome što se držimo njegovih zapovesti.",
        "4": "Ko god kaže da ga poznaje, a ne drži se njegovih zapovesti, taj je lažljivac i u njemu nema istine.",
        "5": "A ko se drži njegove reči, u njemu je ljubav prema Bogu zaista došla do savršenstva. Po tome znamo da smo u njemu.",
        "6": "Ko govori da je u njemu, dužan je da živi onako kako je on živeo.",
        "7": "Voljeni moji, ne pišem vam neku novu zapovest, nego staru zapovest koju ste imali od početka. Ta stara zapovest je poruka koju ste čuli.",
        "8": "No, ipak vam pišem novu zapovest, koja se ispunjava u njemu i u vama. Jer, tama prolazi, a istinita svetlost već svetli.",
        "9": "Ako neko kaže da je u svetlosti, a mrzi svoga brata, i dalje je u tami.",
        "10": "Ko voli svog brata ostaje u svetlosti, te nije uzrok njegovom posrtanju.",
        "11": "Međutim, ko mrzi svoga brata, u tami je i po tami se kreće, i ne zna kuda ide, jer mu je tama zaslepela oči.",
        "12": "Ovo vam pišem, dečice, jer su vam gresi oprošteni radi njegovog imena.",
        "13": "Pišem vam, očevi, jer ste upoznali onoga koji je od početka. Pišem vam, mladići, jer ste pobedili Zloga.",
        "14": "Napisao sam vama, deco, jer ste upoznali Oca, Napisao sam vama, očevi, jer ste upoznali onoga koji je od početka. Napisao sam vama, mladići, zato što ste jaki, i zato što Božija reč živi u vama, i zato što ste pobedili Zloga.",
        "15": "Nemojte voleti svet niti ono što je u svetu. Ako neko voli svet, u njemu nema ljubavi prema Ocu.",
        "16": "Naime, sve što je u svetu: požuda tela, požuda očiju i oholost zbog imetka, ne potiče od Oca nego od sveta.",
        "17": "Jer, svet i požuda za svetom prolaze, a ko vrši volju Božiju živi zauvek.",
        "18": "Dečice, poslednja su vremena, i kao što ste čuli, dolazi antihrist. Mnogi antihristi su se već pojavili, i po tome znamo da su poslednja vremena.",
        "19": "Među nama su bili ali nisu bili naši. Jer da su bili naši sa nama bi i ostali. Ipak, trebalo je da se pokaže da nisu svi naši.",
        "20": "Ali vas je pomazao Sveti, tako da svi imate znanje.",
        "21": "Napisao sam vam ovo ne zato što ne poznajete istinu, već zato što je poznajete; vi, naime, znate da ni jedna laž ne potiče od istine.",
        "22": "Ko je lažljivac ako ne onaj koji tvrdi da Isus nije Hristos? Onaj koji poriče Oca i Sina jeste antihrist.",
        "23": "Ko poriče Sina, nema ni Oca, a ko priznaje Sina, ima i Oca.",
        "24": "Neka ono što ste čuli od početka ostane u vama. Ako u vama ostane ono što ste čuli od početka, ostaćete u Sinu i Ocu.",
        "25": "A ono što je Hristos obećao da će nam dati jeste večni život.",
        "26": "Ovo sam vam napisao o onima koji vas zavode.",
        "27": "Ali vi ste primili pomazanje od njega, koje ostaje u vama, pa nije potrebno da vas ko poučava. Naime, njegov Duh uči vas svemu, i to je istina, a ne laž. Stoga, kako vas je Duh poučio, tako i ostanite u Hristu.",
        "28": "Da, dečice moja, ostanite sada u njemu, da biste imali pouzdanje kada se on pojavi, te da se ne postidimo prilikom njegovog dolaska.",
        "29": "Ako znate da je on pravedan, znate i da je svako ko čini pravdu od Boga rođen."
    },
    "3": {
        "1": "Pogledajte koliku nam je ljubav Otac darovao: toliku da se zovemo Božijom decom, kao što i jesmo. Svet ne zna ko smo mi, jer nije upoznao njega.",
        "2": "Voljeni moji, sad smo deca Božija, a šta ćemo postati to nam još nije otkriveno. Međutim, znamo da ćemo kada se on pojavi biti njemu slični, jer ćemo ga videti onakvog kakav zaista jeste.",
        "3": "I svako ko polaže ovu nadu u njega, čisti sebe kao što je on sam čist.",
        "4": "Svako ko čini greh krši Zakon, jer greh je bezakonje.",
        "5": "Vi znate da se Hristos pojavio da ukloni grehe i da je on bez greha.",
        "6": "Niko ko ostaje u njemu ne živi u grehu, a ko živi u grehu nije ga ni video ni upoznao.",
        "7": "Dečice, ne dajte da vas ko zavede. Svako ko čini pravdu, pravedan je, kao što je sam Hristos pravedan.",
        "8": "Ko živi u grehu, od đavola je, jer đavo greši od početka. Sin Božiji je došao zbog ovoga: da uništi dela đavolska.",
        "9": "Niko ko je od Boga rođen ne živi u grehu, zato što njegovo seme prebiva u njemu. On ne može da živi u grehu, jer je rođen od Boga.",
        "10": "Po ovome se prepoznaju Božija deca i đavolja deca: ko god ne čini pravdu i ne voli svoga brata, ne pripada Bogu.",
        "11": "Ovo je, naime, poruka koju ste čuli od početka: „Volite jedni druge!“",
        "12": "Ne budite kao Kajin koji je pripadao Zlome, pa je ubio svoga brata. I zašto ga je ubio? Zato što su njegova dela bila zla, a dela njegovog brata pravedna.",
        "13": "Ne čudite se, braćo, ako vas svet mrzi.",
        "14": "Mi znamo da smo prešli iz smrti u život po tome što volimo braću. Ko ne voli, i dalje je u smrti.",
        "15": "Svako ko mrzi svog brata, jeste bratoubica, a vi znate da ni jedan ubica nema večni život u sebi.",
        "16": "Ljubav smo poznali po tome što je Hristos položio svoj život za nas. Tako smo i mi dužni da položimo svoje živote za braću.",
        "17": "Ako neko živi u blagostanju i vidi svoga brata kako oskudeva, pa ostane ravnodušan prema njemu, može li u sebi imati ljubav prema Bogu?",
        "18": "Dečice, nemojmo voleti samo rečju i jezikom, već delom i istinom.",
        "19": "Po tome ćemo znati da pripadamo istini, pa ćemo umiriti našu savest pred Bogom,",
        "20": "ako nas savest u bilo čemu osuđuje. Jer, Bog je veći od naše savesti i on zna sve.",
        "21": "Voljeni moji, ako nas savest ne osuđuje, tada imamo pouzdanje pred Bogom,",
        "22": "pa što god zatražimo od njega to i dobijamo, jer se njegovih zapovesti držimo i činimo ono što je njemu ugodno.",
        "23": "Ovo je njegova zapovest: da verujemo u njegovoga Sina Isusa Hrista i da volimo jedan drugoga onako kako nam je zapovedio.",
        "24": "Ko drži njegove zapovesti ostaje u Bogu, i Bog ostaje u njemu. A po ovome znamo da je on u nama: po Duhu kojeg nam je darovao."
    },
    "4": {
        "1": "Voljeni moji, ne verujte svakom duhu, nego proveravajte duhove dolaze li od Boga, jer je mnogo lažnih proroka izašlo u svet.",
        "2": "Po ovome se poznaje onaj koji ima Božijeg Duha: svako ko ispoveda da je Isus Hristos došao u telu, dolazi od Boga,",
        "3": "a svaki duh koji ne priznaje Isusa ne dolazi od Boga. Taj ima duha antihristovog, za kojega ste čuli da će doći, i već sada je u svetu.",
        "4": "Dečice, vi ste od Boga i već ste nadvladali takve. Naime, moćniji je onaj koji je u vama, nego onaj koji je u svetu.",
        "5": "Oni su od sveta, pa zato govore ono što od sveta potiče, i svet ih sluša.",
        "6": "Ali mi smo od Boga. Ko poznaje Boga, nas sluša, a ko nije od Boga, ne sluša nas. Po tome prepoznajemo Duha istine i duha zablude.",
        "7": "Voljeni moji, volimo jedni druge, jer ljubav dolazi od Boga. Svako ko voli, od Boga je rođen i poznaje Boga.",
        "8": "Ko ne voli, nije poznao Boga, jer Bog je ljubav.",
        "9": "Bog je pokazao svoju ljubav prema nama tako što je poslao u svet svoga jedinorođenoga Sina da bismo mi imali život njegovim posredstvom.",
        "10": "Ovo je ljubav: nismo mi zavoleli Boga, nego je Bog zavoleo nas i poslao svoga Sina da bude žrtva za oproštenje naših greha.",
        "11": "Voljeni moji, ako nas je Bog toliko zavoleo i mi smo dužni da volimo jedni druge.",
        "12": "Boga niko nikada nije video, ali ako volimo jedni druge, Bog ostaje u nama, te ljubav njegova u nama biva savršena.",
        "13": "Po ovome znamo da ostajemo u njemu i on u nama: dao nam je svoga Duha.",
        "14": "A mi smo videli da je Otac poslao Sina da bude Spasitelj sveta.",
        "15": "Ko ispovedi da je Isus Sin Božiji, Bog ostaje u njemu i on u Bogu.",
        "16": "I mi smo upoznali ljubav koju Bog ima prema nama i poverovali u nju. Bog je ljubav i ko živi u ljubavi, Bog ostaje u njemu i on u Bogu.",
        "17": "Ljubav je među nama došla do savršenstva, da bismo imali pouzdanje na Sudnji dan. Jer, kakav je on, takvi smo i mi na ovom svetu.",
        "18": "U ljubavi nema straha. Savršena ljubav izgoni strah, jer strah pretpostavlja kaznu. Ko god strahuje, nije došao do savršenstva u ljubavi.",
        "19": "Mi volimo, jer je on prvi zavoleo nas.",
        "20": "Ako neko kaže: „Volim Boga!“, a mrzi svoga brata, lažljivac je. Ko ne voli svoga brata kojega vidi, ne može voleti ni Boga kojega ne vidi.",
        "21": "Ovu zapovest imamo od njega: ko voli Boga, da voli i svoga brata."
    },
    "5": {
        "1": "Svako ko veruje da je Isus Hristos, rođen je od Boga, i svako ko voli Oca, voli i onog koji je rođen od njega.",
        "2": "A da smo deca Božija, znamo po tome što volimo Boga i držimo se njegovih zapovesti.",
        "3": "Ljubav prema Bogu znači ovo: držati njegove zapovesti. Njegove zapovesti nisu teške,",
        "4": "jer svi koji su rođeni od Boga pobeđuju svet. A ovo je sredstvo naše pobede: naša vera.",
        "5": "Ko pobeđuje svet, ako ne onaj koji veruje da je Isus Sin Božiji?",
        "6": "On, Isus Hristos, je onaj koji je došao vodom i krvlju. Ne samo vodom, nego vodom i krvlju. A sam Duh svedoči o ovome, jer Duh je istina.",
        "7": "Tako, imamo tri svedoka:",
        "8": "Duha, vodu i krv; a ovo troje se slažu.",
        "9": "Ako verujemo ljudskom svedočanstvu, znajmo da je Božije svedočanstvo veće. Ovo je Božije svedočanstvo kojim je Bog potvrdio svoga Sina:",
        "10": "ko veruje u Sina Božijega ima ovo svedočanstvo u svom srcu, a ko ne veruje Bogu, pravi od njega lažljivca, jer nije poverovao svedočanstvu kojim je Bog potvrdio svoga Sina.",
        "11": "Ovo je svedočanstvo: Bog nam je dao život večni i ovaj život je u njegovom Sinu.",
        "12": "Ko ima Sina ima život, a ko nema Sina Božijeg, nema života.",
        "13": "Ovo sam napisao vama koji verujete u Sina Božijeg, da znate da imate večni život.",
        "14": "Ovo je pouzdanje koje imamo u njega: on nas sluša štogod da zatražimo po njegovoj volji.",
        "15": "A ako znamo da nas sluša što god zatražimo, onda znamo da već imamo ono što smo tražili od njega.",
        "16": "Ako neko vidi svoga brata da čini greh koji ne vodi u smrt, neka moli za njega i Bog će mu dati život. To je za one koji ne čine smrtni greh. Međutim, postoji greh koji vodi u smrt. Za takav greh ne kažem da se moli.",
        "17": "Svaka je nepravda greh, ali postoji greh koji ne vodi u smrt.",
        "18": "Znamo da svako ko je od Boga rođen ne živi grešno, jer ga onaj koji je rođen od Boga čuva, i Zli ga se ne dotiče.",
        "19": "Mi znamo da smo od Boga, a da je sav svet u vlasti Zloga.",
        "20": "Ali znamo da je Sin Božiji došao i dao nam razum da upoznamo Istinitoga. A mi smo u Istinitom – u njegovom Sinu Isusu Hristu. On je istinski Bog i večni život.",
        "21": "Dečice, čuvajte se idola!"
    }
}