{
    "1": {
        "1": "Od Pavla, voljom Božijom izabranog za apostola Hrista Isusa, svetima u Efesu, vernima u Hristu Isusu:",
        "2": "Milost vam i mir od Boga, Oca našega, i Gospoda Isusa Hrista.",
        "3": "Neka je blagosloven Bog, Otac Gospoda našeg Isusa Hrista, koji nas je u Hristu blagoslovio svakim duhovnim blagoslovom na nebesima.",
        "4": "U njemu nas je izabrao pre postanka sveta, da budemo sveti i bez mane pred njim. On nas je u ljubavi",
        "5": "predodredio, blagonaklonošću svoje volje, da postanemo njegova deca posredstvom Isusa Hrista,",
        "6": "i da hvalimo njegovu slavnu milost koju nam je darovao u Ljubljenome.",
        "7": "U njemu imamo otkupljenje, oproštenje prestupa posredstvom njegove krvi, što pokazuje bogatstvo milosti.",
        "8": "Nju je Bog izobilno izlio na nas, zajedno sa svom mudrošću i razumevanjem.",
        "9": "Svojom blagonaklonošću nam je obznanio tajnu svoje volje, koju je po svom naumu unapred odredio u njemu.",
        "10": "Ovaj naum, koji će se ostvariti u pravo vreme, ujediniće sve što je na nebesima i na zemlji s Hristom kao glavom.",
        "11": "U njemu smo izabrani, pošto smo predodređeni namerom Boga koji sve čini u skladu s odlukom svoje volje,",
        "12": "da hvalimo njegovu slavu – mi koji smo se prethodno pouzdali u Hrista.",
        "13": "Čuvši istinitu poruku – Radosnu vest o vašem spasenju, vi ste poverovali u Hrista, a Bog je utisnuo svoj pečat na vas, tako što vam je dao obećanog Duha Svetog.",
        "14": "On je zalog dobara koja nas očekuju, jemstvo da će Bog osloboditi svoj narod. Veličajmo zato njegovu slavu!",
        "15": "Stoga, čuvši za vašu veru u Gospoda Isusa i za vašu ljubav prema svim svetima,",
        "16": "neprestano zahvaljujem Bogu za vas. Sećam vas se u svojim molitvama, moleći se",
        "17": "Bogu Gospoda našeg Isusa Hrista, slavnome Ocu, da vam da Duha mudrosti i otkrivenja kojim ćete ga upoznati;",
        "18": "da vam Bog prosvetli oči srca da biste videli u čemu se sastoji nada na koju ste pozvani, kako je veličanstveno bogatstvo dobara koje je on pripremio svetima,",
        "19": "i kako je neizmerno velika njegova sila prema nama koji verujemo. Njegova sila odgovara delotvornosti one silne moći",
        "20": "koju je pokazao na Hristu, kada ga je podigao iz mrtvih i postavio sebi s desne strane na nebesima",
        "21": "iznad svih poglavarstava i vlasti, sila, gospodstava, i iznad svakog imena koje se zaziva, ne samo na ovom svetu, nego i u budućem.",
        "22": "Bog je sve pokorio pod njegove noge i postavio ga nad svime, za glavu Crkve.",
        "23": "Ona je njegovo telo, punina onoga koji sve ispunjava u svemu."
    },
    "2": {
        "1": "I vi ste nekada bili mrtvi zbog svojih prestupa i greha.",
        "2": "Tada ste živeli u skladu sa duhom ovoga sveta, u skladu sa vladarom vazdušnih sila. On je duh koji je sada na delu među onima koji se ne pokoravaju Bogu.",
        "3": "Među ovima smo bili svi mi, živeći po našim prirodnim željama i udovoljavajući volji tela i uma. I mi smo po prirodi bili deca gneva, kao drugi.",
        "4": "Ali Bog, koji je bogat milosrđem, iz svoje velike ljubavi prema nama,",
        "5": "oživeo je s Hristom nas koji smo bili mrtvi zbog svojih prestupa. Milošću ste spaseni!",
        "6": "S njim nas je vaskrsao i s njim nas posadio na nebesima u Hristu Isusu.",
        "7": "To je učinio da u vekovima koji dolaze pokaže izvanredno bogatstvo svoje milosti – dobrotom koju za nas ima u Hristu Isusu.",
        "8": "Milošću ste spaseni posredstvom vere! To ne dolazi od vašeg truda – Božiji je dar.",
        "9": "Ne stiče se delima, da se niko ne bi hvalio.",
        "10": "Mi smo, naime, njegovo delo, stvoreni posredstvom Hrista Isusa, da činimo dobra dela koja je Bog unapred pripremio za nas.",
        "11": "Zato se sećajte da ste nekada bili mnogobošci po rođenju. Jevreji, koji sebe zovu obrezanima (po obredu učinjenom na telu), zvali su vas „neobrezani“.",
        "12": "Dok ste živeli bez Hrista, bili ste otuđeni od izrailjskog društva. Bili ste bez udela u zavetima utemeljenim na Božijim obećanjima, i živeli bez nade i bez Boga – u svetu.",
        "13": "Ali sada ste u Hristu Isusu vi, koji ste nekada bili daleko, dovedeni blizu krvlju Hristovom.",
        "14": "On je, naime, naš mir. On je spojio oboje u jedno pošto je svojim telom srušio zid neprijateljstva koji ih je razdvajao.",
        "15": "Tako je obesnažio Zakon s njegovim zapovestima i uredbama da bi u samom sebi od dvojice stvorio jednog novog čoveka i time uspostavio mir,",
        "16": "i da bi obe strane pomirio s Bogom u jednom telu svojom smrću na krstu, usmrtivši neprijateljstvo među njima.",
        "17": "On je došao i propovedao mir vama koji ste bili daleko i onima koji su bili blizu.",
        "18": "Jer njegovim posredstvom imamo pristup Ocu po jednom Duhu.",
        "19": "Stoga, dakle, niste više stranci ni došljaci, nego sugrađani svetih i članovi Božije porodice.",
        "20": "Nazidani ste na temelju koji su položili apostoli i proroci, a ugaoni kamen je sam Hristos Isus.",
        "21": "Na njemu je cela zgrada sastavljena i izrasta u sveti hram u Gospodu.",
        "22": "Njegovim posredstvom ste i vi ugrađeni u zgradu u kojoj Bog prebiva svojim Duhom."
    },
    "3": {
        "1": "Radi toga sam ja, Pavle, sužanj Isusa Hrista za vas mnogobošce.",
        "2": "Vi ste, svakako, čuli za službu koja mi je po Božijoj milosti poverena za vas.",
        "3": "Naime, Bog mi je otkrivenjem obznanio tajnu, kao što sam vam ukratko napisao.",
        "4": "Čitajući to, možete da razumete moje poimanje Hristove tajne,",
        "5": "koja nije bila poznata ranijim naraštajima, ali je sada preko Duha otkrivena njegovim svetim apostolima i prorocima.",
        "6": "Tajna se sastoji u tome da su mnogobošci postali sunaslednici, pripadnici istog tela, te da učestvuju u obećanju koje je Bog ispunio u Hristu Isusu putem Radosne vesti.",
        "7": "Ovoj Radosnoj vesti ja sam postao sluga po daru Božije milosti koja mi je poverena dejstvom njegove sile.",
        "8": "A meni, najmanjem od svih svetih, ukazana je ova milost da propovedam mnogobošcima neistraživo bogatstvo Hristovo,",
        "9": "i da svima rasvetlim ostvarenje ove tajne, koju je Bog, stvoritelj svega, držao sakrivenom u minulim vekovima,",
        "10": "da bi sada, posredstvom Crkve, obznanio svoju mnogostranu mudrost glavarstvima i vlastima na nebesima.",
        "11": "Bog je to ostvario na osnovu svog večnog nauma, posredstvom našeg Gospoda, Isusa Hrista.",
        "12": "U njemu imamo slobodu da pristupimo Bogu s pouzdanjem, verom u njega.",
        "13": "Zato vas molim da se ne obeshrabrite ovim mojim nevoljama koje podnosim za vas; sve je to radi vaše slave.",
        "14": "Zato prigibam svoja kolena pred Ocem,",
        "15": "koji dovodi u postojanje svaki rod na nebu i na zemlji,",
        "16": "da vas on, po svojoj bogatoj slavi, ojača svojim Duhom u vašem unutrašnjem čoveku;",
        "17": "da se Hristos verom nastani u vašim srcima, te da u ljubavi budete ukorenjeni i utemeljeni;",
        "18": "da razumete sa svim svetima, širinu, dužinu, visinu, i dubinu Božije ljubavi,",
        "19": "i da upoznate tu ljubav Hristovu koja nadmašuje svako znanje, da biste sasvim bili ispunjeni Bogom.",
        "20": "A onome, što silom kojom deluje u nama može da učini daleko više od svega što molimo ili mislimo,",
        "21": "njemu neka je slava u Crkvi i u Hristu Isusu u svim pokolenjima od sad i doveka! Amin."
    },
    "4": {
        "1": "Zato vas molim, ja, sužanj radi Gospoda, da živite dostojno poziva na koji ste pozvani.",
        "2": "Budite ponizni, krotki i strpljivi. S ljubavlju podnosite jedni druge.",
        "3": "Uložite trud da održite duhovno jedinstvo koje Duh tvori mirom koji vas povezuje.",
        "4": "Jedno je telo i jedan je Duh, kao što je jedna nada na koju vas je Bog pozvao.",
        "5": "Jedan Gospod, jedna vera, jedno krštenje.",
        "6": "Jedan je Bog i Otac sviju. On je nad svima, sve prožima, u svemu je.",
        "7": "A na nama se pokazuje Božija milost, prema daru koji daje Hristos.",
        "8": "Zato Pismo kaže: „Pope se na visinu, povede roblje, te dade darove ljudima.“",
        "9": "A to „pope se“, šta drugo znači nego da je prethodno sišao u donje predele, to jest, na zemlju?",
        "10": "Onaj koji je sišao, isti je onaj koji se popeo povrh nebesa, da sve ispuni svojim prisustvom.",
        "11": "On je sam postavio neke za apostole, neke za proroke, neke za propovednike Radosne vesti, a neke za pastire i učitelje,",
        "12": "da pripremi svete za službu, za izgradnju tela Hristovog.",
        "13": "Tako ćemo svi doći do jedinstva u veri i spoznaje Sina Božijeg, te sazreti u jednog čoveka, rastući do pune visine Hristove.",
        "14": "Tako nećemo više biti nezreli koje ljulja svaki vetar učenja lukavih ljudi, koji se služe prevarom da obmanu druge.",
        "15": "Zato govorimo istinu u ljubavi, da na svaki način izrastemo do Hrista, koji je glava.",
        "16": "On povezuje sve telo u jedno i drži ga povezano, na taj način što svaki zglob pruža odgovarajuću potporu svakom pojedinom udu. To čini da telo raste i izgrađuje se kroz ljubav.",
        "17": "Opominjem vas u ime Gospodnje: ne živite više kao mnogobošci, čiji je um usmeren na ispraznost.",
        "18": "Njihova misao je pomračena, daleko su od života sa Bogom zbog svoga neznanja i tvrdoglavosti.",
        "19": "Budući da im je savest otupela, predali su se razvratu, pa požudno čine svaku vrstu prljavih dela.",
        "20": "A vi niste ovako naučili o Hristu.",
        "21": "Svakako ste čuli i naučili da je u Isusu istina.",
        "22": "U odnosu na svoj nekadašnji život, treba da svučete sa sebe starog čoveka, koga njegove prevarne strasti vode u propast,",
        "23": "te da uz pomoć Duha obnavljate svoj um.",
        "24": "Obucite na sebe novog čoveka, koji je prema liku Božijem stvoren da živi istinski pravednim i svetim životom.",
        "25": "Zato odbacite laž! Govorite istinu jedan drugom, jer smo svi zajedno delovi istog tela.",
        "26": "„Gnevite se, ali ne grešite.“ Neka vaš gnev ne dočeka zalazak sunca,",
        "27": "i ne pružajte priliku đavolu.",
        "28": "Onaj koji je krao, neka više ne krade, nego neka pošteno radi sopstvenim rukama, tako da može da podeli nešto s onima koji su u oskudici.",
        "29": "Ne služite se ružnim rečima, nego valjanim, koje, prema potrebi, mogu da služe na izgradnju i blagoslov slušaocima.",
        "30": "I ne žalostite Božijeg Svetog Duha, kojim ste zapečaćeni; on je jemstvo da će doći dan vašeg otkupljenja.",
        "31": "Uklonite iz svoje sredine svaku gorčinu, gnev, srdžbe, viku i vređanje, kao i svako drugo zlo.",
        "32": "Budite dobri jedni prema drugima, milosrdni, praštajte jedan drugome kao što je Bog po Hristu oprostio vama."
    },
    "5": {
        "1": "Ugledajte se, dakle, na Boga, pošto ste njegova voljena deca.",
        "2": "Živite u ljubavi, kao što je Hristos zavoleo nas, pa je sebe predao za nas na žrtvu i miomirisni prinos Bogu.",
        "3": "Blud i svaka vrsta nečistote, ili pohlepa neka se i ne pominje među vama, kao što dolikuje svetima.",
        "4": "Ni prostaštvo, ludorije, ni bezobrazne šale, niti što neprilično; radije zahvaljujte.",
        "5": "Jer, budite uvereni: nijedan bludnik, nečist ili pohlepan, koji je ravan idolopokloniku, neće uzeti učešća u Carstvu Hristovom i Božijem.",
        "6": "Ne dajte da vas iko zavede ispraznim rečima. Jer, zbog ovakvih stvari, doći će gnev Božiji na nepokorne sinove.",
        "7": "Ne budite njihovi saučesnici!",
        "8": "Nekada ste, naime, bili tama, ali ste sada svetlost u Gospodu. Živite, stoga, kao deca svetlosti.",
        "9": "Ovo je, naime, plod svetlosti: sve što je dobro, pravedno i istinito.",
        "10": "Istražujte šta je ugodno Gospodu.",
        "11": "Ne budite saučesnici onih koji čine jalova dela tame, nego ih razotkrivajte.",
        "12": "Jer, sramota je i govoriti o onome što oni tajno čine.",
        "13": "Ali sve što se iznese na svetlo, postaje vidljivo,",
        "14": "jer sve što se izlaže svetlosti, postaje svetlost. Zato kaže: „Digni se, ti što spavaš, ustani iz mrtvih, i Hristos će te obasjati!“",
        "15": "Brižljivo pazite kako se ophodite. Ne ponašajte se kao nerazumni, nego kao mudri!",
        "16": "Iskoristite vreme jer su dani zli.",
        "17": "Zato ne budite nerazumni, nego shvatite šta je volja Gospodnja.",
        "18": "Ne opijajte se vinom, koje vodi u razuzdanost, nego se ispunjavajte Duhom.",
        "19": "Govorite jedni drugima rečima psalama, himni i duhovnih pesama. Pevajte i slavite Gospoda u svom srcu.",
        "20": "Uvek zahvaljujte za sve Bogu i Ocu u ime našeg Gospoda Isusa Hrista.",
        "21": "Pokoravajte se jedni drugima u strahu pred Hristom.",
        "22": "Žene, pokoravajte se svojim muževima kao Gospodu.",
        "23": "Jer, muž je glava ženi, kao što je Hristos glava Crkvi, isti Hristos koji je Spasitelj svoga tela – Crkve.",
        "24": "Kao što se Crkva pokorava Hristu, tako i žena neka se pokorava mužu u svemu.",
        "25": "Muževi, volite svoje žene, kao što je Hristos voleo Crkvu, te je dao svoj život za nju,",
        "26": "da je posveti, očistivši je kupanjem u vodi s rečju,",
        "27": "te da izvede pred sebe Crkvu u punoj slavi, bez mane i bore, ili tome sličnog, da bude sveta i neporočna.",
        "28": "Tako su i muževi dužni da vole svoje žene kao svoje sopstveno telo. Muž koji voli svoju ženu, voli samoga sebe.",
        "29": "Jer, niko ne mrzi svoje telo, nego ga hrani i neguje, kao i Hristos Crkvu.",
        "30": "Mi smo, naime, delovi Hristovog tela.",
        "31": "Kao što Pismo kaže: „Zato će čovek ostaviti oca i majku, te se priljubiti uz svoju ženu, pa će dvoje biti jedno telo.“",
        "32": "Ovo je velika tajna. Ja vam to govorim o Hristu i Crkvi.",
        "33": "Tako svaki od vas neka voli svoju ženu kao samoga sebe, a žena neka poštuje svoga muža."
    },
    "6": {
        "1": "Deco, slušajte svoje roditelje zbog Gospoda, jer je to pravedno.",
        "2": "„Poštuj svoga oca i svoju majku“, prva je zapovest sa obećanjem:",
        "3": "„da ti bude dobro i da dugo poživiš na zemlji.“",
        "4": "A vi, očevi, ne razdražujte svoju decu, nego ih odgajajte s Gospodnjom poukom i opomenom.",
        "5": "Robovi, slušajte svoje zemaljske gospodare sa strahom i trepetom. Činite to iskrena srca, kao da služite samom Hristu.",
        "6": "Ne činite to samo kada ste im na oku, da biste zadobili njihovu naklonost, već kao Hristove sluge koje vrše Božiju volju – od srca.",
        "7": "Služite predano, kao da služite Gospodu, a ne ljudima,",
        "8": "znajući da će Gospod nagraditi svakog ko čini dobro, bio on rob ili slobodnjak.",
        "9": "Robovlasnici, tako i vi postupajte prema robovima. Ne pretite im, znajući da i jedni i drugi imate istog Gospodara na nebesima, koji ne gleda ko je ko.",
        "10": "Uostalom, jačajte u Gospodu i njegovoj moćnoj sili.",
        "11": "Stavite na sebe svu borbenu opremu Božiju, da biste mogli odoleti đavolskim lukavstvima.",
        "12": "Mi se, naime, ne borimo protiv ljudi od krvi i mesa, nego protiv glavarstava i vlasti, protiv sila koje vladaju ovim carstvom mraka, protiv zlih duhova u nebeskim prostorima.",
        "13": "Toga radi, stavite na sebe punu Božiju borbenu opremu, da biste se mogli odupreti u zli dan, te da ovako pripremljeni, možete čvrsto stajati.",
        "14": "Stoga, budite spremni! Opašite bedra opasačem istine, a na sebe navucite oklop pravednosti.",
        "15": "Noge obujte spremnošću koja dolazi od Radosne vesti mira.",
        "16": "Uz sve to, uzmite štit vere kojim ćete moći da pogasite sve ognjene strele Zloga.",
        "17": "Na glavu stavite kacigu spasenja, i prihvatite mač Duha, koji je reč Božija.",
        "18": "Sa svakom molitvom i molbom molite se u svakoj prilici u Duhu. Uz to bdite i istrajno se molite za sve svete.",
        "19": "Molite se i za mene, da mi Bog da pravu reč kad otvorim usta, te da hrabro obznanim tajnu Radosne vesti.",
        "20": "Ja sam njen poslanik, iako u okovima. Molite se, dakle, da je odvažno objavim, kako i treba da govorim.",
        "21": "A Tihik, voljeni brat i verni sluga u službi Gospodnjoj, obavestiće vas o meni, da znate kako sam i šta radim.",
        "22": "Njega sam poslao upravo da biste saznali novosti o nama, te da vas obodri.",
        "23": "Bog Otac i Gospod Isus Hrist neka podare mir braći i ljubav sa verom.",
        "24": "Milost sa svima koji vole našeg Gospoda Isusa Hrista neprolaznom ljubavlju."
    }
}