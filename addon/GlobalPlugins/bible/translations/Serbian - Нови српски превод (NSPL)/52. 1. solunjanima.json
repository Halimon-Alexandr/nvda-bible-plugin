{
    "1": {
        "1": "Od Pavla, Silvana i Timoteja, crkvi u Solunu – vama koji ste u Bogu Ocu i Gospodu Isusu Hristu: milost vam i mir.",
        "2": "Uvek zahvaljujemo Bogu za sve vas, pominjući vas u svojim molitvama. Neprestano se,",
        "3": "pred Bogom, Ocem našim, sećamo vaše plodonosne vere, trudom iskazane ljubavi, i postojanosti vaše nade u Gospoda našeg Isusa Hrista.",
        "4": "Znamo, naime, od Boga, voljena braćo, da vas je Bog izabrao,",
        "5": "jer vam nismo samo rečima navestili Radosnu vest, već silom i delovanjem Duha Svetoga, i sa potpunim uverenjem. Znate i sami da smo se tako vladali među vama vas radi.",
        "6": "Vi ste se tako ugledali na nas i na Hrista, prihvatajući poruku sa radošću Duha Svetog, uprkos mnogim nevoljama.",
        "7": "Time ste postali primer svim verujućima u Makedoniji i Ahaji.",
        "8": "I ne samo da je reč Božija preko vas odjeknula po Makedoniji i Ahaji, već se i glas o vašoj veri proširio posvuda. Zato nema potrebe da o tome bilo šta govorimo,",
        "9": "jer oni sami pričaju o tome kako smo vam pristupili, i kako ste se okrenuli Bogu od idola, da služite živom i istinitom Bogu,",
        "10": "te kako očekujete dolazak Sina njegovog s nebesa, koga je on podigao iz mrtvih – Isusa koji nas izbavlja od dolazećeg gneva."
    },
    "2": {
        "1": "Znate i sami, braćo, da naš dolazak k vama nije bio uzaludan.",
        "2": "Nego, iako smo prethodno u Filipima pretrpeli i bili zlostavljani, što i sami znate, ipak smo vam, ohrabreni od Boga, navestili Božiju Radosnu vest, uprkos snažnom protivljenju.",
        "3": "Prema tome, mi vas ne bodrimo iz zablude, lukavstva ili iz nečistih namera,",
        "4": "već zato što nas je Bog prokušao i poverio nam da propovedamo Radosnu vest. Stoga mi ne udovoljavamo ljudima, već Bogu koji ispituje naša srca.",
        "5": "Bog je svedok da vam nikada nismo pristupili laskanjem niti prikrivenom pohlepom, a to vi i sami znate.",
        "6": "Od ljudi nismo tražili slave, ni od vas, ni od drugih.",
        "7": "I premda smo mogli da se poslužimo svojim ugledom kao Hristovi apostoli, među vama smo bili nežni kao majka koja hrani i neguje svoju decu.",
        "8": "Tako puni ljubavi za vas, bili smo spremni ne samo da vam navestimo Radosnu vest Božiju, već i da damo svoje živote za vas, jer smo vas zavoleli.",
        "9": "Zato se sećajte, braćo, našeg truda i napora. Propovedali smo vam Radosnu vest Božiju, i radili dan i noć da vam ne bismo bili na teretu.",
        "10": "Svedoci ste, kao i sam Bog, da smo se sveto, pravedno i besprekorno vladali prema vama koji verujete.",
        "11": "Takođe znate i to da smo svakoga od vas, kao otac svoju decu,",
        "12": "hrabrili, tešili i podsticali da živite dostojno Boga koji vas je pozvao u svoje Carstvo i slavu.",
        "13": "Zato mi bez prestanka zahvaljujemo Bogu, jer ste prihvatili poruku Božiju koju ste od nas čuli, i to ne kao ljudsku reč, već onakvu kakva zaista i jeste, reč Božiju – što ona doista i jeste – koja deluje u vama verujućima.",
        "14": "I vi ste, braćo, postali slika i prilika Božijih crkava u Hristu Isusu, koje su u Judeji, jer ste i vi propatili od svog sopstvenog naroda kao što su oni od Jevreja.",
        "15": "Oni ne samo da su ubili Isusa i proroke, već su i nas progonili. Oni ne ugađaju Bogu i protive se svim ljudima,",
        "16": "braneći nam da govorimo neznabošcima o spasenju, da tako zauvek ispune meru svojih greha. Ali, sustigao ih je najzad Božiji gnev.",
        "17": "A mi, braćo, pošto smo od vas bili odvojeni telom, ali ne i srcem, još više smo, obuzeti žarkom željom, nastojali da vas vidimo.",
        "18": "Zato smo želeli da dođemo – ja, Pavle lično, i to ne jednom, već dvaput, ali Satana nas je sprečio.",
        "19": "Jer: ko je naša nada, radost ili venac slave pred našim Gospodom Isusom prilikom njegovog dolaska? Niste li to baš vi?",
        "20": "Jer vi ste naša slava i naša radost!"
    },
    "3": {
        "1": "Pošto nismo mogli više da izdržimo, složili smo se da bi bilo najbolje da ostanemo u Atini.",
        "2": "K vama smo, pak, poslali Timoteja, našeg brata i Božijeg saradnika u propovedanju Radosne vesti Hristove, da vas učvrsti i obodri u vašoj veri,",
        "3": "da se niko ne pokoleba u ovim nevoljama. Vi, naime, sami dobro znate da smo određeni za njih.",
        "4": "I zaista, kada smo bili kod vas, unapred smo vam govorili da će vas snaći nevolje, i kao što znate, tako je i bilo.",
        "5": "Zato sam, ne mogavši više da izdržim, poslao Timoteja da me obavesti o vašoj veri, da vas kako Kušač nije naveo da podlegnete iskušenju, jer bi tada naš trud bio uzaludan.",
        "6": "A sada nam se Timotej vratio od vas i doneo nam dobre vesti o vašoj veri i ljubavi, i da nas se uvek rado sećate i čeznete da nas vidite, kao i mi vas.",
        "7": "Zato smo se, braćo, i pored sve svoje muke i nevolje, utešili vašom verom.",
        "8": "Mi, u stvari, sada zaista živimo kad znamo da ste postojani u Gospodu.",
        "9": "Jer, kakvu zahvalnost možemo dati Bogu za svu radost koju doživljavamo zbog vas pred Bogom?",
        "10": "Danju i noću se najusrdnije molimo Bogu da vas ponovo vidimo, i da usavršimo ono što nedostaje vašoj veri.",
        "11": "A sam Bog, naš Otac, i naš Gospod Isus, da pripremi put za naš dolazak k vama,",
        "12": "i da učini da obilujete međusobnom ljubavlju, i ljubavlju prema svima, kao što mi vas volimo.",
        "13": "Neka on osnaži vaše unutrašnje biće, da budete besprekorni u svetosti pred Bogom, Ocem našim, pri dolasku Gospoda našega Isusa, sa svim svetima njegovim."
    },
    "4": {
        "1": "Najzad, braćo, molimo vas i zaklinjemo Gospodom Isusom da se držite onoga što smo vam predali: da treba živeti tako da sve više napredujete ugađajući Bogu – kao što uostalom i živite.",
        "2": "Vi, naime, znate kakva smo vam uputstva dali u ime Gospoda Isusa.",
        "3": "Jer je Božija volja da budete sveti – da se klonite vanbračnih odnosa,",
        "4": "te da svaki od vas zna vladati svojim telom na častan i svet način –",
        "5": "a ne sa požudom i strašću kao što to rade neznabošci koji ne poznaju Boga.",
        "6": "Ne prestupajte u ovome, i ne nanosite štetu svome bratu, jer Gospod kažnjava za sve to, kao što smo vam već rekli i upozorili vas.",
        "7": "Bog nas, naime, nije pozvao na nečistotu, već na posvećenje.",
        "8": "Stoga, ko odbacuje ovo uputstvo, ne odbacuje čoveka, već Boga koji vam je dao svog Svetog Duha.",
        "9": "A što se tiče bratske ljubavi, nema potrebe da vam o tome pišem, jer vas je sam Bog naučio da volite jedni druge.",
        "10": "Vi, u stvari, i volite svu braću po celoj Makedoniji. Ipak vas molimo da u tome napredujete u sve većoj meri.",
        "11": "Revnosno se trudite da mirno živite, da gledate svoja posla, i radite svojim rukama, baš kao što smo vam već rekli,",
        "12": "da bi vaš život bio za primer neverujućima i da ni od koga ne zavisite.",
        "13": "Ne želim da budete u neznanju, braćo, u pogledu onih koji su usnuli, da ne tugujete kao ostali koji nemaju nade.",
        "14": "Jer, ako verujemo da je Isus umro i vaskrsao, tako će Bog, Isusovim posredstvom, povesti sa sobom one koji su usnuli verujući u Isusa.",
        "15": "U saglasnosti sa onim što je sam Gospod rekao, saopštavam vam da mi živi, preostali za dolazak Gospodnji, nećemo biti ispred onih koji su usnuli.",
        "16": "Sâm Gospod će sići s neba, pa će na njegovu zapovest, na povik arhanđela, na zvuk Božije trube, vaskrsnuti najpre oni koji su umrli verujući u Hrista.",
        "17": "Onda ćemo i mi živi, preostali, biti zajedno sa njima odneseni na oblacima uvis, u susret Gospodu, te ćemo zauvek biti sa njim.",
        "18": "Ovim rečima tešite jedni druge."
    },
    "5": {
        "1": "A što se tiče vremena i časa, o tome nema potrebe da vam se piše.",
        "2": "Vi, naime, vrlo dobro znate da će dan Gospodnji doći kao što lopov dolazi noću.",
        "3": "Kad ljudi budu govorili: „Mir i sigurnost“, tada će ih iznenada zadesiti propast, kao trudovi trudnicu, i neće moći da pobegnu.",
        "4": "Ali vi, braćo, niste u tami da bi vas ovaj dan zatekao kao lopov,",
        "5": "jer vi ste svi sinovi svetla i sinovi dana. Mi ne pripadamo tami i noći.",
        "6": "Zato ne spavajmo kao drugi, već bdijmo i budimo trezni.",
        "7": "Jer, oni koji spavaju, noću spavaju, i koji se opijaju, noću se opijaju.",
        "8": "Ali, pošto pripadamo danu, budimo trezni, obučeni u oklop vere i ljubavi i s kacigom nade na spasenje.",
        "9": "Bog nas, naime, nije odredio da iskusimo gnev, već da dobijemo spasenje posredstvom našeg Gospoda Isusa Hrista.",
        "10": "On je umro za nas da bismo mi sa njim živeli, bilo da smo još živi ili smo već umrli.",
        "11": "Zato, bodrite jedni druge i izgrađujte se međusobno, kao što to već i činite.",
        "12": "Molimo vas, braćo, da poštujete one koji se trude među vama, one koji vas, po Gospodnjoj volji, vode i opominju.",
        "13": "Cenite ih iznad svega i volite zbog službe koju obavljaju. Živite među sobom u miru.",
        "14": "Zaklinjemo vas, braćo, opominjite neuredne, bodrite malodušne, pomažite slabima, budite strpljivi sa svakim.",
        "15": "Gledajte da niko nikome ne vraća zlo za zlo, nego se uvek trudite da činite dobro jedni drugima i svima.",
        "16": "Uvek se radujte!",
        "17": "Molite se bez prestanka!",
        "18": "Zahvaljujte na svemu, jer je to Božija volja za vas u Hristu Isusu.",
        "19": "Ne sputavajte Duha.",
        "20": "Ne prezirite proroštva,",
        "21": "nego sve proveravajte, pa što je dobro, zadržite.",
        "22": "Klonite se svakog zla.",
        "23": "A Bog mira neka dovrši vaše posvećenje, te da se celo vaše biće – duh, duša i telo – sačuvaju besprekornim za dolazak Gospoda našeg Isusa Hrista.",
        "24": "Veran je Bog koji vas poziva, on će to i učiniti.",
        "25": "Braćo, molite se za nas.",
        "26": "Pozdravite svu braću svetim poljupcem.",
        "27": "Zaklinjem vas pred Gospodom da pročitate ovu poslanicu svoj braći.",
        "28": "Milost Gospoda našega Isusa Hrista s vama!"
    }
}