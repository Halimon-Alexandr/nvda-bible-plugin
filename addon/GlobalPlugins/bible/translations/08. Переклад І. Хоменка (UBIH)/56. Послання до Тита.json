{
    "1": {
        "1": "Павло, слуга Божий, апостол же Ісуса Христа стосовно віри вибраних Божих і спізнання правди, щодо благочестя",
        "2": "в надії вічного життя, обіцяного перед відвічними часами неоманливим Богом,",
        "3": "— який слушного часу об'явив своє слово у проповіді, дорученій мені за повелінням нашого Спаса Бога, —",
        "4": "Титові, щирому синові у спільній вірі: благодать і мир від Бога Отця і Христа Ісуса, нашого Спаса.",
        "5": "Тому я лишив тебе на Кріті, щоб ти впорядкував до кінця те, що залишилось, і настановив по містах пресвітерів, як я був тобі заповідав:",
        "6": "коли хтось бездоганний, чоловік однієї жінки, вірних дітей має, що не були обвинувачені в розпусті чи за неслухняність.",
        "7": "Єпископ бо, як Божий управитель, мусить бути бездоганний: не зухвалий, не гнівливий, не п'яниця, не сварливий, не жадібний до нечесної наживи,",
        "8": "а гостинний, добролюбивий, мудрий, справедливий, благочестивий, стриманий,",
        "9": "який дотримується правдивої науки згідно з навчанням, щоб був здібний і наставляти в здоровій науці, та й супротивників переконувати.",
        "10": "Є бо їх чимало, отих непокірних, пустомовних та обманних, особливо з-поміж обрізаних.",
        "11": "їм треба затулити рота; вони баламутять цілі сім'ї, навчаючи заради ганебної наживи, чого не треба.",
        "12": "Сказав один з них, власний пророк їхній: Крітяни завжди брехливі, звірі погані, черева ледачі.",
        "13": "Свідоцтво це правдиве. Ось чому ти їх суворо картай, щоб були здорові у вірі,",
        "14": "щоб не зважали на байки юдейські, ані на накази людей, які відвертаються від правди.",
        "15": "Для чистих усе чисте, а для забруднених та невірних немає чистого нічого; у них же забруднені і розум, і сумління;",
        "16": "Заявляють, що знають Бога, а ділами своїми відрікаються, мерзенні й непокірні та до всякого доброго діла непридатні."
    },
    "2": {
        "1": "Ти ж говори, що личить здоровому вченню:",
        "2": "Старі щоб були тверезі, поважні, помірковані, здорові у вірі, любові, терпеливості.",
        "3": "Старі жінки так само нехай поводяться, як освяченим личить: щоб не були злоріки, ані віддані пияцтву, щоб добра навчали,",
        "4": "щоб молодих навчали любити своїх чоловіків та дітей кохати,",
        "5": "щоб були стримані, чисті, хазяйновиті, добрі, підвладні власним чоловікам, — щоб слово Боже не ганьбилося.",
        "6": "Так само і юнаків умовляй, щоб були помірковані,",
        "7": "даючи самі себе на зразок добрих діл: повноти в ученні, поважности,",
        "8": "Здорового та бездоганного навчання; щоб супротивник осоромився, неспроможний нічого злого проти нас сказати.",
        "9": "Раби своїм панам нехай коряться в усьому, хай будуть угодливі, не суперечливі,",
        "10": "хай не крадуть, а хай виявляють цілковиту добру вірність, щоб у всьому прикрашали вчення нашого Спаса Бога.",
        "11": "Бо Божа благодать з'явилася спасенна всім людям",
        "12": "і навчає нас, щоб ми, зрікшися нечестя та грішних бажань цього світу, жили тверезо, праведно і благочестиво в нинішньому віці,",
        "13": "чекаючи блаженної надії і славного з'явлення великого Бога і Спаса нашого Ісуса Христа,",
        "14": "який віддав себе самого, щоб викупити нас від усякого беззаконня та щоб очистити собі народ, що був би його власний, ревний до добрих діл.",
        "15": "Так говори, умовляй і картай з усією повагою. Нехай ніхто тобою не нехтує."
    },
    "3": {
        "1": "Нагадай їм, щоб корилися верховній владі, щоб слухалися, були готові до всякого доброго діла,",
        "2": "щоб нікого не ганьбили, були мирні, поступливі та виявляли повну лагідність супроти всіх людей.",
        "3": "Ми теж були колись безглузді, непокірні, збаламучені, служили пристрастям та розкошам прерізним, живучи у злобі й заздрощах, огидні, взаємно ненависні.",
        "4": "Та коли з'явилась доброта й любов до людей Спаса нашого Бога,",
        "5": "він спас нас не ради діл справедливости, які ми були зробили, але з свого милосердя, купіллю відродження і відновленням Святого Духа,",
        "6": "якого вилив на нас щедро через Ісуса Христа, нашого Спаса,",
        "7": "щоб ми, оправдані його благодаттю, стали згідно з надією спадкоємцями життя вічного.",
        "8": "Вірне слово! І я хочу, щоб ти його запевняв, аби ті, які увірували в Бога, намагалися бути першими в добрих ділах. Це добре й корисне людям.",
        "9": "А безглуздих питань, родоводів, спорів та суперечок про закон уникай, бо вони безкорисні й марні.",
        "10": "Єретика чоловіка по першім і другім попередженні цурайся,",
        "11": "знаючи, що такий ось збився на манівці і грішить, ще й осуджує себе самого.",
        "12": "Коли пришлю до тебе Артема або Тихика, чимскоріше приходь до мене в Нікопіль, бо я вирішив там перезимувати.",
        "13": "Зину законника й Аполлоса випровадь дбайливо, щоб їм нічого не бракувало.",
        "14": "Наші також; нехай навчаться бути першими в добрих ділах для конечних потреб, щоб не були безплідні.",
        "15": "Вітають тебе всі, які зо мною. Вітай тих, які люблять нас у вірі. Благодать з усіма вами!"
    }
}