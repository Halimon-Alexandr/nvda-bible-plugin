{
    "1": {
        "1": "Павло, апостол Ісуса Христа, покликаний волею Божою, і брат Состен,",
        "2": "Церкві Божій, що в Корінті, освяченим у Христі Ісусі, покликаним святим, з усіма, що призивають на всякому місці ім'я нашого Ісуса Христа, Господа їхнього і нашого:",
        "3": "благодать вам і мир від Бога, Отця нашого, і Господа Ісуса Христа.",
        "4": "Я завжди дякую моєму Богові заради вас за благодать Божу, що була вам дана в Христі Ісусі,",
        "5": "бо ви в ньому всім збагатились, — усяким словом і всяким знанням,",
        "6": "згідно з тим, як Христове свідоцтво утвердилося між вами.",
        "7": "Тим то не бракує жадного дару ласки вам, що очікуєте об'явлення Господа нашого Ісуса Христа,",
        "8": "який і укріпить вас до кінця, щоб ви були бездоганними в день Господа нашого Ісуса Христа.",
        "9": "Вірний Бог, що вас покликав до спільности з своїм Сином Ісусом Христом, Господом нашим.",
        "10": "Благаю вас, брати, ім'ям Господа нашого Ісуса Христа, щоб ви всі те саме говорили; щоб не було розколів поміж вами, але щоб були поєднані в однім розумінні й у одній думці.",
        "11": "Я бо довідався про вас, мої брати, від людей Хлої, що між вами є суперечки.",
        "12": "Казку ж про те, що кожен з вас говорить: «Я — Павлів, а я — Аполлосів, а я — Кифин, а я — Христів.»",
        "13": "Чи ж Христос розділився? Хіба Павло був розп'ятий за вас? Або хіба в Павлове ім'я ви христилися?",
        "14": "Дякую Богові, що я нікого з вас не охристив, крім Криспа та Ґая,",
        "15": "щоб не сказав хтось, що ви були охрищені в моє ім'я.",
        "16": "Охристив я теж дім Стефана; а більш не знаю, чи христив я когось іншого.",
        "17": "Христос же послав мене не христити, а благовістити, і то не мудрістю слова, щоб хрест Христа не став безуспішним.",
        "18": "Бо слово про хрест — глупота тим, що погибають, а для нас, що спасаємося, сила Божа.",
        "19": "Писано бо: «Знищу мудрість мудрих і розум розумних знівечу!",
        "20": "Де мудрий? Де учений? Де дослідувач віку цього?» Хіба Бог не зробив дурною мудрість цього світу?",
        "21": "А що світ своєю мудрістю не спізнав Бога у Божій мудрості, то Богові вгодно було спасти віруючих глупотою проповіді.",
        "22": "Коли юдеї вимагають знаків, а греки мудрости шукають, —",
        "23": "ми проповідуємо Христа розп'ятого: — ганьбу для юдеїв, і глупоту для поган,",
        "24": "а для тих, що покликані, — чи юдеїв, чи греків — Христа, Божу могутність і Божу мудрість.",
        "25": "Бо, нібито немудре Боже — мудріше від людської мудрости, і немічне Боже міцніше від людської сили.",
        "26": "Погляньте, брати, на звання ваше: не багато мудрих тілом, не багато сильних, не багато благородних;",
        "27": "але Бог вибрав немудре світу, щоб засоромити мудрих, і безсильне світу Бог вибрав, щоб засоромити сильних, —",
        "28": "і незначне світу та погорджене Бог вибрав, і те, чого не було, щоб знівечити те, що було,",
        "29": "щоб жадне тіло не величалося перед Богом.",
        "30": "Тож через нього ви у Христі Ісусі, який став нам мудрістю від Бога і оправданням, і освяченням, і відкупленням,",
        "31": "щоб було, як написано: «Хто хвалиться, нехай у Господі хвалиться.»"
    },
    "2": {
        "1": "Та я, коли прийшов до вас, брати, — не прийшов звіщати вам свідоцтво Боже високомовними словами чи мудрістю.",
        "2": "Ні! Я вирішив не знати нічого іншого між вами, як тільки Ісуса Христа і то розп'ятого.",
        "3": "Я був у вас немічним, лякливим, увесь тремтів;",
        "4": "слово ж моє і проповідь моя не були в переконливих словах мудрости, а в доказі Духа та сили,",
        "5": "щоб ваша віра була не в мудрості людській, а в силі Божій.",
        "6": "Ми ж говоримо про мудрість між досконалими, — не про мудрість цього віку, ані про мудрість князів цього віку, що загибають;",
        "7": "але говоримо про мудрість Божу в тайні, закриту, що її Бог призначив перед віками нам на славу;",
        "8": "її ніхто з князів цього віку не спізнав, бо коли б спізнали, то не розп'яли б Господа Слави,",
        "9": "але, як написано: «Те, чого око не бачило й вухо не чуло, що на думку людині не спало, те наготував Бог тим, що його люблять.»",
        "10": "Нам же Бог об'явив Духом, бо Дух досліджує все, навіть глибини Божі.",
        "11": "Хто бо з людей знає, що в людині, як не дух людський, що у ній? Так само й того, що в Бозі, ніхто не знає, крім Духа Божого.",
        "12": "Ми ж прийняли не духа світу, а Духа, що від Бога, щоб знали, що нам дароване від Бога;",
        "13": "про це ми й говоримо не мовою, якої нас навчила людська мудрість, а якої навчив Дух, — духовні речі духовними словами подаючи.",
        "14": "Тілесна людина не приймає того, що від Духа Божого походить; це глупота для неї, і не може вона його зрозуміти, воно бо Духом оцінюється.",
        "15": "Духовна ж — судить усе, а її ніхто не судить.",
        "16": "«Хто бо спізнав задум Господній, щоб він його навчив?» Ми ж маємо задум Христовий."
    },
    "3": {
        "1": "І я, брати, не міг до вас говорити як до духовних, але як до тілесних, як до немовляток у Христі.",
        "2": "Я молоком поїв вас, не їжею, ви бо не могли їсти її, та й тепер ще не можете,",
        "3": "бо ви ще тілесні. Якже між вами зависть та суперечки, то хіба ви — не тілесні і не поводитесь як звичайні люди?",
        "4": "Бо коли хто каже: «Я — Павлів», а інший: «Я — Аполлосів», то хіба ви не звичайні люди?",
        "5": "Що таке Аполлос? Що Павло? — Слуги, через яких ви увірували, і то як кому дав Господь.",
        "6": "Я посадив, Аполлос поливав, Бог же зростив,",
        "7": "так що ні той, хто садив, є чимось, ні той, хто поливав, а Бог, який зрощує.",
        "8": "І хто садить, і хто поливає, є одне; але кожний отримає власну нагороду згідно з своїм трудом.",
        "9": "Ми бо співробітники Божі, ви — Божа нива, Божа будівля.",
        "10": "За благодаттю Божою, даною мені, я, мов мудрий будівничий, поклав основу, а інший на ній будує. Нехай же кожний вважає, як він будує.",
        "11": "Іншої бо основи ніхто не може покласти, крім покладеної, якою є Ісус Христос.",
        "12": "Коли ж хтось на цій основі будує з золота, срібла, самоцвітів, дерева, сіна, соломи, —",
        "13": "кожного діло стане явне; день бо Господній зробить його явним; бо він відкривається в огні, і вогонь випробовує діло кожного, яке воно.",
        "14": "І коли чиєсь діло, що його він збудував, устоїться, той прийме нагороду;",
        "15": "а коли чиєсь діло згорить, то він зазнає шкоди; однак він сам спасеться, але наче крізь вогонь.",
        "16": "Хіба не знаєте, що ви — храм Божий, і що Дух Божий у вас перебуває?",
        "17": "Коли хтось зруйнує храм Божий, Бог зруйнує того, бо храм Божий святий, а ним є ви.",
        "18": "Нехай ніхто себе не обманює! Як комусь із вас здається, що він мудрий у цьому віці, хай дурним стане, щоб зробитися мудрим;",
        "19": "бо мудрість цього світу — глупота в Бога. Написано бо: «Він ловить мудрих їхніми хитрощами»;",
        "20": "і ще: «Господь знає думки мудрих, що вони марні.»",
        "21": "Тому нехай ніхто не хвалиться людьми; усе бо ваше:",
        "22": "чи то Павло, чи Аполлос, чи Кифа, чи світ, чи життя, чи смерть, чи теперішнє, чи майбутнє — усе ваше,",
        "23": "ви ж Христові, а Христос — Божий."
    },
    "4": {
        "1": "Нехай, отже, кожний уважає нас як слуг Христових і завідувачів тайн Божих.",
        "2": "Тим то вимагається від завідувачів, щоб кожний з них був вірний.",
        "3": "Для мене то найменша річ, щоб ви мене судили чи якийсь суд людський; ба й сам себе я не суджу.",
        "4": "Бо я не почуваю себе винним ні в чому, але я тим не виправданий. Хто мене судить — це Господь.",
        "5": "Тож не судіть нічого перед часом, поки Господь не прийде й не освітить те, що скрите в темряві, та виявить задуми сердець, і тоді кожному хвала буде від Бога.",
        "6": "А те, брати, що я ото пристосував до себе й до Аполлоса — заради вас, щоб ви на нас навчилися, як сказано: «Нічого понад те, що написано»; щоб ви не неслись гордо один над одного проти іншого.",
        "7": "Хто бо тебе вирізняє? Що маєш, чого б ти не одержав? Коли ж одержав, то чому вихваляєшся, неначе б не одержав?",
        "8": "Ви вже наситилися! Вже збагатилися! Без нас зацарювали! Коли б то вже зацарювали, щоб і ми разом з вами царювали!",
        "9": "Мені бо так здається, що Бог поставив нас, апостолів, останніми, немов призначених на страту; ми бо стали видовищем і світові, й ангелам, і людям.",
        "10": "Ми нерозумні Христа ради, ви ж у Христі розумні; ми немічні, ви ж — міцні; ви славні, ми ж без чести.",
        "11": "До сього часу ми голодуємо і спраглі і нагі; нас б'ють, і ми скитаємось.",
        "12": "Ми трудимося, працюючи власними руками; нас ображають, а ми благословляємо; нас гонять, а ми терпимо;",
        "13": "нас ганьблять, а ми з любов'ю відзиваємося; ми мов те сміття світу стали, покидьки всіх аж досі.",
        "14": "Не щоб осоромити вас я це пишу, але щоб як дітей моїх улюблених навести на розум.",
        "15": "Бо хоч би ви мали тисячі учителів у Христі, та батьків не багато; бо я вас породив через Євангелію в Христі Ісусі.",
        "16": "Отож благаю вас: Будьте моїми послідовниками.",
        "17": "Власне, тому я і послав вам Тимотея, мою улюблену і вірну в Господі дитину; він нагадає вам мої в Христі дороги, як я навчаю скрізь у кожній Церкві.",
        "18": "Деякі загорділи, наче б я не мав прийти до вас уже більше.",
        "19": "Але я незабаром до вас прийду, коли Господня на те воля, і спізнаю не слова загорділих, а й силу.",
        "20": "Бо царство Боже не у слові, а в силі.",
        "21": "Що ви хочете? Щоб я прийшов до вас із палицею, — чи з любов'ю та духом лагідности?"
    },
    "5": {
        "1": "Взагалі чути між вами про розпусту, і то про таку розпусту, якої і між поганами нема — що хтось має за жінку батькову жінку!",
        "2": "Ви ж наповнилися гордощами, хоч повинні б сумувати, щоб виключити з-поміж себе того, хто допустився цього вчинку!",
        "3": "Бо я, — неприявний тілом; але присутній духом, — уже засудив, немов би був присутній, того, хто таке вчинив,",
        "4": "коли в ім'я Господа нашого Ісуса зберетесь ви і дух мій, силою Господа нашого Ісуса",
        "5": "видати такого сатані на погибіль тіла, щоб спасся дух у день Господній.",
        "6": "Недобра ваша хвальба! Хіба не знаєте, що трохи закваски заквашує усе тісто?",
        "7": "Усуньте стару закваску, щоб ви були новим тістом, так, як ви і є прісні, бо Пасха наша, Христос, принесений у жертву.",
        "8": "Отож святкуймо не у старій заквасці, ані у заквасці злоби і лукавства, а в опрісноках чистоти й правди.",
        "9": "Я вам писав був у листі не мати стосунків з розпусниками,",
        "10": "— не взагалі з розпусниками цього світу, чи то з зажерливими, чи з грабіжниками, чи з ідолопоклонниками, бо вам довелося б вийти з цього світу.",
        "11": "А написав я вам, щоб ви не мали зносин з тим, що, називаючи себе братом, є розпусник чи зажерливий, чи ідолопоклонник, чи злоріка, чи п'яниця, чи грабіжник; з таким — навіть не їсти!",
        "12": "Чого б я мав тих, що осторонь, судити? Хіба ж ви самі не судите тих, що з нами?",
        "13": "Тих же, що осторонь, Бог буде судити. Виключіть злого з-поміж себе!"
    },
    "6": {
        "1": "Чи сміє хтось із вас, мавши справу до іншого, судитися перед неправедними, замість перед святими?",
        "2": "Хіба не знаєте, що святі будуть світ судити? А коли ви будете світ судити, то чи ж не достойні ви судити куди менші справи?",
        "3": "Хіба не знаєте, що ангелів будемо судити? Оскільки більше життєві справи!",
        "4": "Коли, отже, маєте суди про життєві справи, настановляєте (суддями) таких, що за ніщо вважаються у Церкві.",
        "5": "Кажу це вам на сором! Хіба нема між вами ні одного мудрого, що міг би розсуджувати між братами своїми?",
        "6": "А то брат з братом судиться, а й перед невірними!",
        "7": "Вже це взагалі для вас пониження, що судитеся між собою. Чого б вам радше не стерпіти кривди? Чого б вам радніш не зазнавати здирства?",
        "8": "Ви ж, навпаки, самі кривдите та обдираєте, та ще й братів!",
        "9": "Чи ж не знаєте, що неправедні царства Божого не успадкують? Не обманюйте себе! Ані розпусники, ані ідолопоклонники, ані перелюбники, ані розгнуздані, ані мужоложники,",
        "10": "ані злодії, ані зажерливі, ані п'яниці, ані злоріки, ані грабіжники — царства Божого не успадкують.",
        "11": "І такими з вас деякі були; але ви обмились, але ви освятились, але ви оправдались іменем Господа Ісуса Христа та Духом нашого Бога.",
        "12": "«Все мені можна», та не все корисне. «Все мені можна», та я не дам нічому заволодіти надо мною.",
        "13": "«їжа для живота, і живіт для їжі!» Бог же одне і друге знищить. Тіло ж не для розпусти, але для Господа, і Господь для тіла.",
        "14": "Бог же і Господа був воскресив — та й нас воскресить своєю силою.",
        "15": "Хіба не знаєте, що тіла ваші — члени Христові? Узявши, отже, члени Христові, — зроблю їх членами блудниці? Хай так не буде!",
        "16": "Чи не знаєте, що той, хто пристає до блудниці, є з нею одним тілом? Бо «будуть, — каже, — двоє одним тілом.»",
        "17": "Хто ж пристає до Господа, є одним духом.",
        "18": "Утікайте від розпусти! Усякий гріх, що його чинить людина, єе поза її тілом; а хто чинить розпусту, грішить супроти власного тіла.",
        "19": "Хіба ж не знаєте, що ваше тіло — храм Святого Духа, який живе у вас? Його ви маєте від Бога, тож уже не належите до себе самих.",
        "20": "Ви бо куплені високою ціною! Тож прославляйте Бога у вашому тілі!"
    },
    "7": {
        "1": "А відносно того, що ви мені писали, то воно добре чоловікові не займати жінки.",
        "2": "Однак, з уваги на розпусту, кожний хай має свою жінку, і кожна хай має свого чоловіка.",
        "3": "Хай чоловік віддає належне жінці, так само й жінка — чоловікові.",
        "4": "Жінка не має влади над своїм тілом, лише — чоловік; так само й чоловік не має влади над своїм тілом, лише — жінка.",
        "5": "Не ухиляйтесь одне від одного, хіба що за взаємною згодою, до часу, щоб вам віддатися молитві, а потім сходьтеся разом, щоб не спокушав вас сатана вашою нестриманістю.",
        "6": "Говорю це як раду, а не як наказ.",
        "7": "Я бажав би, щоб усі люди були, як я, та кожний має свій особливий дар від Бога, один — такий, а другий — інший.",
        "8": "Кажу ж нежонатим та вдовицям, що добре їм, коли зостануться, як я;",
        "9": "але коли не можуть стриматися, нехай одружуються: ліпше одружитися, ніж розпалюватися.",
        "10": "Одруженим же наказую не я, але Господь: Жінка нехай не розлучається від свого чоловіка;",
        "11": "коли ж розлучиться, нехай зостанеться незаміжня, або нехай помириться з чоловіком, — а чоловік нехай не відпускає жінки!",
        "12": "А іншим то кажу я, не Господь: Коли якийсь брат має невіруючу жінку, і вона погоджується з ним жити, нехай її не відпускає.",
        "13": "І коли якась жінка має невіруючого чоловіка, і цей погоджується з нею жити, нехай чоловіка не відпускає.",
        "14": "Невіруючий бо чоловік освячений жінкою, і невіруюча жінка освячена братом. Інакше ваші діти були б нечисті, а тепер вони святі.",
        "15": "Коли ж невіруючий хоче розлучитися, нехай розлучається; брат чи сестра не зв'язалися в такім випадку: Бог покликав нас жити в мирі.",
        "16": "Звідки ж знаєш, жінко, чи спасеш свого чоловіка? Або ти, чоловіче, звідки знаєш, чи спасеш жінку?",
        "17": "А поза цим хай кожний так поводиться, як уділив йому Господь та як Бог кожного покликав. Так я наказую по всіх Церквах.",
        "18": "Як хтось покликаний був обрізаним, хай того не цурається; а як покликаний у необрізанні, хай не обрізується.",
        "19": "Обрізання ніщо, і необрізання ніщо, лише — зберігання заповідей Божих.",
        "20": "Кожний нехай зостанеться у тому стані, в якім Бог його покликав.",
        "21": "Рабом тебе покликано? Не журися! Навіть коли ти можеш стати вільним, намагайся використати твій стан рабства;",
        "22": "бо раб, покликаний у Господі — Господній визволенець. Так само й вільний, коли його покликано, є раб Христа.",
        "23": "Ви куплені високою ціною! Не ставайте рабами людей.",
        "24": "Хай кожний, брати, перед Богом лишиться у стані, в якому був покликаний.",
        "25": "Щождо дівиць, то наказу Господнього не маю, а даю раду як той, хто завдяки милості Божій гідний довір'я.",
        "26": "Отже, через теперішні клопоти, уважаю що це добре, тобто, що воно людині добре так бути.",
        "27": "А зв'язаний ти з жінкою? Не шукай розв'язатись. Розв'язаний від жінки? Не шукай жінки.",
        "28": "Однак, коли оженишся, ти не згрішив; і коли дівчина виходить заміж, не грішить, але такі зазнають тілесного горя, — мені ж вас жалко.",
        "29": "Ось що, брати кажу: Час короткий. Тож нехай ті, що мають жінок, живуть, немов би й не мали,",
        "30": "і ті, що плачуть, немов би й не плакали, і ті, що веселяться, немов би не веселилися, і ті, що купують, немов би не посідали,",
        "31": "і ті, що користуються цим світом, немов би 6 не користувались, бо проминає образ світу цього.",
        "32": "Я ж хочу, щоб ви були без журби. Хто нежонатий, клопочеться про Господні справи, як подобатися Господеві;",
        "33": "а хто жонатий, клопочеться про справи цього світу, як догодити жінці,",
        "34": "і він поділений. Так само й жінка незаміжня, і дівиця клопочеться про Господні справи, щоб бути святою і тілом, і духом, а заміжня клопочеться про справи цього світу, як догодити чоловікові.",
        "35": "Кажу це вам на вашу користь, — не щоб накинути на вас петлю, але щоб ви гідно та ревно трималися Господа.",
        "36": "Коли ж хтось думає, що він негоже чинить супроти дівчини своєї, дозволивши перецвісти їй, і так мало б бути, то нехай робить, що хоче, він не згрішить; нехай одружується.",
        "37": "Але коли хтось твердо стоїть при своїй думці, і, без примусу, маючи владу робити, що захоче, вирішив у своїм серці берегти свою дівчину, той робить добре.",
        "38": "Тому той, хто віддає свою дівчину заміж, робить добре, а той, хто не віддає, робить ще краще.",
        "39": "Жінка — прив'язана до свого чоловіка, скільки віку його. Коли ж чоловік умре, вона вільна; за кого вона хоче, може вийти заміж, аби лише у Господі це було.",
        "40": "Однак, на мою гадку, вона буде щасливіша, коли зостанеться такою. Думаю, що і я маю Духа Божого."
    },
    "8": {
        "1": "Щождо ідоложертовного м'яса, то всім нам відомо, бо маємо знання; знання ж роздимає, а любов будує.",
        "2": "Коли хтось думає собі, що він щось знає, той ще не знає, як треба знати.",
        "3": "Якже хтось любить Бога, той спізнаний ним.",
        "4": "Отже, відносно споживання ідоложертовного м'яса, ми знаємо, що ідол є ніщо у світі, і що немає іншого Бога, крім одного.",
        "5": "Бо хоч і є так звані боги, чи то на небі, чи на землі, — їх бо і справді є чимало, отих богів, та чимало тих панів, —",
        "6": "для нас, однак, є лиш один Бог, Отець, від якого все і для якого — ми; і один Господь Ісус Христос, через якого — усе, і ми через нього.",
        "7": "Та не всі мають це знання. Деякі з-за привички до ідолів аж по сьогодні споживають м'ясо як ідольську жертву, а сумління їхнє, бувши слабке, скверниться.",
        "8": "Адже страва не зближує нас до Бога: коли не їмо, не втрачаємо нічого, ані коли їмо, не набуваємо нічого.",
        "9": "Але глядіть, щоб оця ваша свобода не стала причиною падіння для слабких.",
        "10": "Бо коли хтось побачить тебе, що маєш знання, як ти у капищі сів за стіл, то чи ж його сумління, бувши слабке, не буде заохочене їсти ідольські жертви?",
        "11": "Таким то чином твоє знання погубить немічного брата, за якого Христос помер.",
        "12": "Грішивши так проти братів і ранивши їх слабовите сумління, ви грішите проти Христа.",
        "13": "Тому, якщо страва призводить брата мого до гріха, повік не буду їсти м'яса, щоб не спокушувати мого брата."
    },
    "9": {
        "1": "Хіба я не вільний? Хіба я не апостол? Хіба я Ісуса, Господа нашого, не бачив? Хіба ви не моє діло у Господі?",
        "2": "Коли іншим я не апостол, то бодай вам, бо ви, у Господі, є достовірним доказом мого апостольства.",
        "3": "Ось моя оборона перед тими, що мене судять.",
        "4": "Хіба ми не маємо права їсти й пити?",
        "5": "Хіба ми не маємо права водити (з собою) сестру-жінку, як інші апостоли, брати Господні, і Кифа?",
        "6": "Чи може один я і Варнава не маємо права не працювати?",
        "7": "Хто колись власним коштом ходив у похід? Хто садить виноградник, і не їсть із нього плоду? Хто пасе стадо, і не живиться молоком від стада?",
        "8": "Хіба я говорю тільки як людина? Хіба й закон не каже цього?",
        "9": "Таж у законі Мойсея написано: «Не зав'язуй рота волові, як молотить.» Чи Бог турбується про волів?",
        "10": "Чи, може, ради нас говорить? Бож ради нас написано, що, хто оре, мусить орати в надії, і хто молотить, — молотить теж у надії, що матиме щось із того.",
        "11": "Коли ж ми сіяли у вас духовне, то чи велика річ, коли пожнем ваше тілесне?",
        "12": "І коли інші мають це право над вами, чому радше не ми? Однак, ми не користуємося цим правом, а ввесь час терпимо, щоб не робити ніякої перешкоди Євангелії Христовій.",
        "13": "Хіба не знаєте, що ті, які коло святого працюють, їдять із святого, і ті, які служать жертовникові, мають частку з жертовника?",
        "14": "Так само й Господь звелів тим, що проповідують Євангелію, з Євангелії жити.",
        "15": "Та я нічого не користав з того і не пишу на те, щоб так було зо мною. Волію бо радше вмерти, ніж щоб хтось знівечив оту славу мою.",
        "16": "Бо коли я проповідую Євангелію, нема мені від того слави, бо це мій обов'язок; і горе мені, коли б я не проповідував Євангелії.",
        "17": "Коли б я робив це власновільно, я мав би нагороду; якже ж це не з власної волі, то я виконую доручену роботу.",
        "18": "Яка ж тоді для мене нагорода? — Та, що, проповідуючи Євангелію, я її викладаю даром, щоб не користуватися правом, яке з Євангелії маю.",
        "19": "Бувши від усіх вільний, я став усім слугою, щоб ще більше їх придбати.",
        "20": "Я став для юдеїв як юдей, щоб юдеїв придбати; для тих, що під законом, я став як під законом, — хоч сам я не під законом, — щоб тих, що під законом, придбати.",
        "21": "Для тих, що без закону, я став як без закону, хоч я і не був без Божого закону, бувши під законом Христовим, щоб придбати тих, які без закону.",
        "22": "Для слабких я став як слабкий, щоб слабких придбати. Для всіх я став усім, щоб конче деяких спасти.",
        "23": "Усе я роблю заради Євангелії, щоб став я співучасником її.",
        "24": "Хіба не знаєте, що ті, які біжать на перегонах, біжать усі, але лиш один бере нагороду? Біжіть так, щоб її осягнути!",
        "25": "Кожний змагун стримується від усього; однак ті, щоб тлінний вінець здобути, а ми — нетлінний.",
        "26": "Тож і я біжу, та не як навманці; веду кулачний бій, не як повітря б'ючи,",
        "27": "а умертвляю своє тіло і поневолюю, щоб, проповідуючи іншим, я сам, бува, не став непридатним."
    },
    "10": {
        "1": "Не хочу бо, брати, щоб ви не знали, що всі наші батьки були під хмарою, що всі перейшли через море,",
        "2": "що всі христились у Мойсея, у хмарі та в морі,",
        "3": "що всі їли ту саму духовну страву,",
        "4": "що всі пили те саме духовне питво, бо пили з духовної, що йшла за ними, скелі — скеля ж був Христос.",
        "5": "Одначе, багато з них були не боговгодні, тому вони й полягли в пустині.",
        "6": "А сталося це, щоб нам бути прикладом, щоб ми лихого не пожадали, як вони пожадали.",
        "7": "Та й ідолопоклонниками не ставайте, як деякі з них, як написано: «Народ сів їсти й пити, а потім устали забавлятись.»",
        "8": "Ані не чинім розпусти, як деякі з них чинили, і полягло їх за один день двадцять три тисячі.",
        "9": "Ані не спокушаймо Господа, як деякі з них спокушали, то й від гадюк загинули.",
        "10": "Ані не нарікайте, як деякі з них нарікали, то й від губителя загинули.",
        "11": "Та все це сталося з ними як приклад; написано ж на науку нам, що дійшли до повноти віків.",
        "12": "Тож, коли комусь здається, що він стоїть, нехай уважає, щоб не впав.",
        "13": "Вас не спостигла ще спокуса понад людську силу. Бог вірний: він не допустить, щоб вас спокушувано над вашу спроможність, але разом із спокусою дасть вам змогу її перенести.",
        "14": "Тому, мої улюблені, втікайте від ідолопоклонства.",
        "15": "Я вам говорю як розумним: судіть ви самі, що кажу.",
        "16": "Чаша благословення, що ми благословляємо, хіба не є причастям Христової крови? Хліб, що ламаємо, не є причастям Христового тіла?",
        "17": "Тому, що один хліб, — нас багато становить одне тіло, бо всі ми беремо участь у одному хлібі.",
        "18": "Погляньте на Ізраїля за тілом: чи ж ті, що їдять жертви, не спільники з жертовником?",
        "19": "Що хочу цим сказати? Невже ідольська жертва є чимось? Або ідол є чимсь?",
        "20": "Ні! А лиш те, що погани, коли щось жертвують, то жертвують бісам, не Богові. Я ж не хочу, щоб ви були спільниками бісів.",
        "21": "Не можете пити чаші Господньої і чаші бісівської; не можете бути учасниками столу Господнього і столу бісівського.",
        "22": "Чи будемо ж ми гнівити Господа? Чи ми — міцніші від нього?",
        "23": "Усе дозволене, але не все корисне; усе дозволене, але не все будує.",
        "24": "Ніхто хай не шукає для себе користи, лише — для другого.",
        "25": "Їжте все, що на торговиці продається, нічого не розпитуючися заради сумління;",
        "26": "Господня бо земля та її повнота.",
        "27": "Як хтось із невіруючих вас запросить і ви згодилися піти, їжте все, що покладуть перед вами, нічого не розпитуючися заради сумління.",
        "28": "Але як хтось вам скаже: «Це було жертвоване ідолам!» — не їжте з-за того, хто попередив вас і сумління;",
        "29": "сумління ж, кажу, не свого, а іншого. Чому бо моя свобода мала б судитись іншого сумлінням?",
        "30": "Як я щось споживаю з подякою, чому б мене ганити за те, за що я дякую?",
        "31": "Чи ви, отже, їсте, чи п'єте, чи щонебудь робите, усе робіть на славу Божу!",
        "32": "Не будьте причиною спокуси ні для юдеїв, ні для поган, ні для Божої Церкви.",
        "33": "Отак і я сам намагаюся догодити всім у всьому, не шукаючи для себе користи, лише для багатьох, щоб спаслися."
    },
    "11": {
        "1": "Будьте моїми послідовниками, як і я — Христа.",
        "2": "Радію, що ви про мене згадуєте в усьому і тримаєте передання так, як я передав вам.",
        "3": "Хочу, щоб ви знали, що кожному чоловікові голова є Христос, а голова жінці — чоловік, а голова Христові — Бог.",
        "4": "Кожний чоловік, що молиться чи пророкує з покритою головою, соромить свою голову.",
        "5": "А кожна жінка, що молиться чи пророкує з непокритою головою, соромить свою голову, бо це те саме, якби була обголена.",
        "6": "Бо коли жінка не покривається, нехай обстрижеться. А коли сором жінці стригтися чи голитися, нехай покривається.",
        "7": "Чоловікові не слід покривати голову, він бо образ і слава Божа, жінка ж — слава чоловіка;",
        "8": "бо не чоловік від жінки, а жінка від чоловіка,",
        "9": "і не чоловіка створено для жінки, а жінку для чоловіка.",
        "10": "Тому жінка мусить мати на голові знак влади (над нею) заради ангелів.",
        "11": "Одначе, в Господі ні чоловік без жінки, ні жінка без чоловіка,",
        "12": "бо так, як жінка від чоловіка, так само й чоловік через жінку, а все від Бога.",
        "13": "Розсудіть самі: Чи ж воно личить жінці непокритій молитися до Бога?",
        "14": "Хіба сама природа вас не вчить, що коли чоловік запускає волосся, то це для нього сором.",
        "15": "А коли жінка запускає довге волосся, то це для неї слава, бо довге волосся дано їй замість покривала.",
        "16": "Коли ж хто сперечатися хоче, — то ми такого звичаю не маємо, ані Церкви Божі.",
        "17": "Робивши ж вам оці зауваження, не можу я вас похвалити за те, що ваші сходини виходять вам не на добро, а на зло.",
        "18": "Найперше бо зачуваю, що коли сходитеся на збори, — роздори постають між вами; і я цьому почасти вірю,",
        "19": "бо мусять бути у вас єресі, щоб виявилися випробувані між вами.",
        "20": "Ваші сходини не є — споживання вечері Господньої.",
        "21": "Бо кожен поспішає їсти свою вечерю: дехто ж голоден, а дехто п'яний.",
        "22": "Хіба не маєте домів, щоб їсти — пити? Чи може хочете зневажати Божу церкву, і засоромлювати тих, які нічого не мають? Що маю вам сказати? Чи похвалю вас? За це не похвалю.",
        "23": "Я бо, що прийняв від Господа, те й передав вам: Господь Ісус тієї ночі, якої був виданий, узяв хліб",
        "24": "і, віддавши подяку, розламав і сказав: «Це моє тіло, воно за вас дається. Це робіть на мій спомин.»",
        "25": "Так само й чашу по вечері, кажучи: «Ця чаша — Новий Завіт у моїй крові. Робіть це кожний раз, коли будете пити, на мій спомин.»",
        "26": "Бо кожного разу, як їсте хліб цей і п'єте цю чашу, звіщаєте смерть Господню, аж доки він не прийде.",
        "27": "Тому хто буде їсти хліб або пити чашу Господню недостойно, буде винний за тіло і кров Господню.",
        "28": "Хай, отже, кожний випробує себе самого і тоді їсть цей хліб і п'є цю чашу.",
        "29": "Бо той, хто їсть і п'є, не розрізняючи Господнього тіла, суд собі їсть і п'є.",
        "30": "Ось чому у вас багато недужих та хворих, а чимало й умирають.",
        "31": "Якби ми самі себе осуджували, то нас би не судили.",
        "32": "Коли ж Господь нас судить, він нас тим поправляє, щоб не були ми засуджені зо світом.",
        "33": "Отож, брати мої, коли ви сходитеся їсти, один одного дожидайте.",
        "34": "Як хтось голодний, хай їсть удома, щоб вам не сходитися на засуд. Про інше ж, як прийду, розпоряджу."
    },
    "12": {
        "1": "Щождо духовних дарів, то я, брати, не хочу, щоб ви про них не знали.",
        "2": "Ви знаєте, що коли ви були погани, вас до німих ідолів нестримно тягнуло.",
        "3": "Тому вам заявляю: Ніхто, говоривши під впливом Духа Божого, не каже: Анатема Ісус! І ніхто не може сказати: Господь Ісус, як лише під впливом Духа Святого.",
        "4": "Є і між дарами різниця, але Дух той самий;",
        "5": "різниця теж і між служінням, але Господь той самий.",
        "6": "Різниця є і між ділами, але Бог той самий, який усе в усіх робить.",
        "7": "Кожному дається виявлення Духа на спільну користь.",
        "8": "Одному бо дається через Духа слово мудрости; іншому, згідно з тим самим Духом, слово знання;",
        "9": "іншому віра у тім самім Дусі; іншому дар зцілення у тім єдинім Дусі;",
        "10": "іншому сила творити чуда; іншому дар пророкування; іншому розпізнавання духів, іншому різні мови, іншому ж тлумачення мов.",
        "11": "А все це чинить один і той же Дух, що розподілює кожному, як він хоче.",
        "12": "Так само, як тіло є одне, хоч і багато має членів, і всі члени тіла, хоч є їх і багато, становлять одне тіло, так і Христос.",
        "13": "Усі бо ми христилися в одному Дусі, щоб бути одним тілом чи то юдеї, чи греки, чи раби, чи вільні, і всі ми були напоєні одним лише Духом.",
        "14": "Тіло бо складається не з одного тільки члена, а з багатьох.",
        "15": "Коли б нога сказала: «Я не рука, отже не входжу у склад тіла», — то хіба через те не належала б до тіла?",
        "16": "І коли б вухо сказало: «Я не око, отже не входжу у склад тіла», — то хіба через те воно не належало б до тіла?",
        "17": "Якби все тіло було оком, де ж тоді був би слух? Якби все воно було вухом, де був би нюх?",
        "18": "Таж Бог розподілив члени — кожного з них — у тілі, як хотів.",
        "19": "Якби все було одним членом, де було б тіло?",
        "20": "Тепер же членів є багато, але одне лиш тіло.",
        "21": "Не може око руці сказати: «Ти мені непотрібна!» Чи голова ногам: «Ви мені непотрібні!»",
        "22": "Бож члени тіла, що слабшими здаються, є найпотрібніші;",
        "23": "і тим членам, що здаються непочесними в тілі, ми, власне, даємо більше чести, і наші непристойні члени зазнають більшої пошани;",
        "24": "ті ж, що у нас пристойні, її не потребують. Та Бог так уклав тіло, що дав більше чести нижчому членові,",
        "25": "щоб не було роздору в тілі, але щоб члени дбали однаково один про одного.",
        "26": "І як страждає один член, страждають усі з ним члени; і як один член у славі, радіють з ним усі члени.",
        "27": "Ви ж — Христове тіло, і члени кожний зокрема.",
        "28": "І деяких поставив Бог у Церкві: поперше — апостолів, подруге — пророків, потретє — учителів, потім — дари чудес, потім дари зціляти, допомагати, управляти й говорити різними мовами.",
        "29": "Чи ж усі апостоли? Чи ж усі пророки? Чи всі учителі? Чи ж усі чудотворці?",
        "30": "Чи ж усі мають дар ізціляти? Чи ж усі мовами говорять? Чи ж усі тлумачать?",
        "31": "Дбайте пильно про ліпші дари. Я ж показую вам путь куди значнішу."
    },
    "13": {
        "1": "Якби я говорив мовами людськими й ангельськими, але не мав любови, я був би немов мідь бреняча або кимвал звучний.",
        "2": "Якби я мав дар пророцтва і відав усі тайни й усе знання, і якби я мав усю віру, щоб і гори переставляти, але не мав любови, я був би — ніщо.",
        "3": "І якби я роздав бідним усе, що маю, та якби віддав моє тіло на спалення, але не мав любови, то я не мав би жадної користи.",
        "4": "Любов — довготерпелива, любов — лагідна, вона не заздрить, любов не чваниться, не надимається,",
        "5": "не бешкетує, не шукає свого, не поривається до гніву, не задумує зла;",
        "6": "не тішиться, коли хтось чинить кривду, радіє правдою;",
        "7": "все зносить, в усе вірить, усього надіється, все перетерпить.",
        "8": "Любов ніколи не переминає. Пророцтва зникнуть, мови замовкнуть, знання зникне.",
        "9": "Бо знаємо частинно й частинно пророкуємо.",
        "10": "Коли настане досконале, недосконале зникне.",
        "11": "Коли я був дитиною, говорив як дитина, думав як дитина, міркував як дитина. Коли ж я став мужем, покинув те, що дитяче.",
        "12": "Тепер ми бачимо, як у дзеркалі, неясно; тоді ж — обличчям в обличчя. Тепер я спізнаю недосконало, а тоді спізнаю так, як і я спізнаний.",
        "13": "Тепер же зостаються: віра, надія, любов — цих троє; але найбільша з них — любов."
    },
    "14": {
        "1": "Змагайте до любови, але бажайте гаряче духовних дарів, особливо ж — дару пророцтва.",
        "2": "А хто говорить мовами, той не людям говорить, лише Богові; бо ніхто його не розуміє: він говорить духом таємні речі.",
        "3": "Хто ж пророкує, то говорить людям: на повчання, попередження, розраду.",
        "4": "Хто мовами говорить, той сам себе повчає; хто ж пророкує, той повчає Церкву.",
        "5": "Я хочу, щоб усі ви говорили мовами, але ліпше, щоб ви пророкували; бо більший той, хто пророкує, ніж той, хто мовами говорить, — хібащо він пояснює, щоб Церква мала повчання.",
        "6": "А тепер, брати, якщо б я прийшов до вас і заговорив мовами, яка вам користь із мене, коли я, говоривши до вас, не вділю вам ні об'явлення, ні знання, ні пророцтва, ні науки?",
        "7": "Так само воно і з бездушними речами, що дають звук, чи то сопілка, а чи то цитра: коли не видають із себе різних звуків, як розпізнавати, що грається на сопілці чи на гуслах?",
        "8": "Якже сурма лунає невиразно, хто приготується до бою?",
        "9": "Отак воно і з вами: коли ваша мова не має в собі ясних слів, як зрозуміти те, що ви говорите? Ви будете на вітер говорити!",
        "10": "Є їх чимало, тих усіляких мов на світі, і ні одна з них не позбавлена значення.",
        "11": "Та коли я не розумію значення слів, я буду тому, хто говорить, чужинцем, і той, хто говорить, буде мені чужоземцем.",
        "12": "Тим то й ви — коли вже так їх прагнете, отих духовних дарів, — старайтеся їх мати подостатком на збудування Церкви.",
        "13": "Тож, хто говорить мовами, хай молиться, щоб умів вияснити.",
        "14": "Бо коли я молюся мовами, дух мій молиться, а розум мій без плоду.",
        "15": "Що ж, отже, робити? Буду молитися духом, а й розумом буду молитись. Буду співати духом, а й розумом буду співати.",
        "16": "Інакше бо, коли благословлятимеш духом, — то як проста людина скаже «Амінь» на твою подяку, коли вона не знає, що ти кажеш?",
        "17": "Ти гарно дякуєш, та другий тим не повчається.",
        "18": "Дякую Богові моєму, що я більш усіх вас мовами говорю;",
        "19": "але в Церкві волію п'ять слів розумом моїм сказати, щоб навчити й інших, ніж десять тисяч слів мовами.",
        "20": "Брати, не будьте дітьми розумом! Щодо зла, будьте дітьми, а щодо розуму, то будьте зрілі.",
        "21": "Написано в законі: «Чужими мовами й іншими устами я буду говорити до народу цього, та вони й так мене не послухають», — каже Господь.",
        "22": "Так що мова знак не для віруючих, а для невіруючих; пророцтво ж, — не для невіруючих, а для віруючих.",
        "23": "Якщо, отже, зійдеться уся Церква разом і всі заходяться говорити мовами, а ввійдуть якісь неосвічені чи невіруючі, то хіба не скажуть, що ви божевільні?",
        "24": "Коли ж усі пророкують, і ввійде якийсь невіруючий чи неосвічений, його всі викривають, усі судять;",
        "25": "тайни його серця стають явними, і, таким чином, він, упавши ниць на землю, поклониться Богові й заявить, що Бог є справді поміж вами.",
        "26": "Що ж, брати? Коли ви сходитеся, а той має пісню, той навчання, той об'явлення, той мову, той пояснення — все хай буде для збудування!",
        "27": "Коли хтось говорить мовами, нехай буде їх двоє, а щонайбільше троє, і нехай один пояснює, і то по черзі.",
        "28": "Коли ж немає кому пояснити, нехай мовчить у церкві; нехай собі й Богові говорить.",
        "29": "Щождо пророків, то нехай двох або трьох говорить, інші ж хай розсуджують.",
        "30": "А як комусь з присутніх дано об'явлення, хай він перший мовчить.",
        "31": "Бо всі ви можете один за одним пророкувати, щоб усі навчились і всі були підбадьорені.",
        "32": "Духи пророків коряться пророкам,",
        "33": "бо Бог є Бог не безладу, а миру. Жінки ж, як у всіх церквах святих,",
        "34": "нехай мовчать, їм бо не дозволено говорити; нехай будуть у покорі, як і закон говорить.",
        "35": "Коли хочуть чогось навчитися, хай спитають удома своїх чоловіків: бо непристойно в церкві жінці говорити.",
        "36": "Хіба то від вас вийшло слово Боже? Хіба до вас одних тільки прибуло?",
        "37": "Якже комусь здається, що він пророк або має якийсь духовний дар, хай розуміє, що те, що пишу, — це заповідь Господня.",
        "38": "А коли хтось її не знає, то й він не знаним буде.",
        "39": "Тому, брати мої, прагніть пророкування, і говорити мовами не бороніте,",
        "40": "але все нехай діється пристойно й докладно."
    },
    "15": {
        "1": "Пригадую вам, брати, Євангелію, яку я вам проповідував, яку ви і прийняли, в якій і стоїте.",
        "2": "Нею ви також спасаєтеся, коли держите її такою, як я вам проповідував; інакше ви увірували надармо",
        "3": "Я бо вам передав найперше те, що й сам прийняв був: що Христос умер за наші гріхи згідно з Писанням;",
        "4": "що був похований, що воскрес третього дня за Писанням;",
        "5": "що з'явився Кифі, потім дванадцятьом;",
        "6": "опісля ж з'явився він більш, як п'ятистам братів разом, більшість яких живе й досі, деякі ж померли.",
        "7": "Опісля з'явився Якову, згодом усім апостолам.",
        "8": "А наостанку всіх, немов якомусь недоносові, з'явивсь і мені;",
        "9": "бо я найменший з апостолів, я недостойний зватись апостолом, бо гонив Церкву Божу.",
        "10": "Благодаттю Божою я є те, що є, а благодать його в мені не була марна; бож я працював більше всіх їх, та не я, але благодать Божа, що зо мною.",
        "11": "Чи то я, отже, чи то вони, — так ми проповідуємо, і так ви увірували.",
        "12": "Коли ж про Христа проповідується, що він воскрес із мертвих, як же ж деякі між вами кажуть, що нема воскресіння мертвих?",
        "13": "Коли ж нема воскресіння мертвих, то і Христос не воскрес.",
        "14": "А коли Христос не воскрес, то марна проповідь наша, то марна й віра ваша.",
        "15": "І ми являємося неправдивими свідками Бога, бо свідчили проти Бога, що воскресив Христа, якого він не воскресив, якщо не воскреснуть мертві.",
        "16": "Бо як не воскреснуть мертві, то і Христос не воскрес.",
        "17": "А як Христос не воскрес, то марна віра ваша, — ви ще у гріхах ваших;",
        "18": "отже, ті, що й померли у Христі, загинули.",
        "19": "Коли ми надіємося на Христа лише в цьому житті, то ми — найнещасніші з усіх людей.",
        "20": "Алеж Христос таки справді воскрес із мертвих, первісток померлих.",
        "21": "Бо тому, що через чоловіка смерть, через чоловіка й воскресіння мертвих.",
        "22": "Як бо в Адамі всі вмирають, так у Христі й оживуть усі.",
        "23": "І кожний у своїм порядку: первісток — Христос, потім — Христові під час його приходу.",
        "24": "Потім кінець, — коли то він передасть царство Богові й Отцеві, коли знищить усяке начальство й усяку владу й силу.",
        "25": "Мусить бо він царювати, поки не покладе всіх ворогів йому під ноги.",
        "26": "Знищений буде останній ворог — смерть;",
        "27": "бо все підкорив йому під ноги. Коли він каже, що все підкорене, то ясно, що крім того, хто йому підкорив усе.",
        "28": "Якже все йому буде підкорене, тоді й сам Син підкориться тому, що йому підкорив усе, щоб Бог був усім в усьому.",
        "29": "Коли ні, — то, що зроблять ті, що христяться за мертвих?",
        "30": "Коли мертві зовсім не воскресають, чого тоді за них христитись? Чого й нам наражатися повсякчасно на небезпеки?",
        "31": "Щодня я наражаюся на смерть; авжеж, брати — це хвали ради вашої, що її маю в Христі Ісусі, Господі нашім.",
        "32": "І коли б я боровся з звірями в Ефесі як людина, то що мені з того? Коли ж мертві не воскресають, — їжмо й пиймо, бо взавтра ми помремо.",
        "33": "Не дайте себе обманути: лихі розмови псують добрі звичаї.",
        "34": "Протверезіться належно та не грішіть, бо деякі з вас Бога не знають. На сором вам кажу це.",
        "35": "Але хтось скаже: «Як воскреснуть мертві? І в якім тілі прийдуть?»",
        "36": "Безумний! Те, що ти сієш, не оживе, як не умре.",
        "37": "І те, що сієш, не тіло, що має уродитись, а голе зерно, наприклад, пшениці або якесь інше.",
        "38": "Бог же дав йому тіло, по своїй волі, і кожному насінню — власне тіло.",
        "39": "Не кожне тіло таке саме тіло, але інакше тіло в людей, інакше тіло в тварини, інакше тіло у птиць, й інакше у риб.",
        "40": "Є тіла небесні і тіла земні, й інакший блиск небесних, інакший же блиск земних.",
        "41": "Інакший блиск сонця, інакший блиск місяця, інакший блиск зір, ба навіть зоря від зорі різниться блиском.",
        "42": "Так само й воскресіння мертвих: сіється в тлінні, а встає у нетлінні;",
        "43": "сіється в безчесті, а встає у славі; сіється в безсиллі, а встає у силі;",
        "44": "сіється тіло тваринне, а постає тіло духовне. Якщо є тіло тваринне, то є й тіло духовне.",
        "45": "Так і написано: «Перший чоловік Адам став душею живою, а останній Адам духом животворним.»",
        "46": "Та не духовне перше, а тваринне: потім духовне.",
        "47": "Перший чоловік із землі — земний, другий чоловік — з неба.",
        "48": "Який земний, такі й земні, і який небесний, такі й небесні.",
        "49": "І так само, як ми носили образ земного, так носитимем і образ небесного.",
        "50": "Ось що говорю, брати: Тіло й кров царства небесного успадкувати не можуть, ані тлінні — успадкувати нетління.",
        "51": "Ось я кажу вам тайну: Не всі ми помремо, але всі перемінимося,",
        "52": "раптом, в одну мить, при сурмі останній; засурмить бо, і мертві нетлінними воскреснуть, і ми перемінимося.",
        "53": "Мусить бо це тлінне одягнутися в нетління, і це смертне одягнутися в безсмертя.",
        "54": "І коли це тлінне одягнеться в нетління, а це смертне одягнеться в безсмертя, тоді збудеться написане слово: «Смерть поглинута перемогою.",
        "55": "Де твоя, смерте, перемога? Де твоє, смерте, жало?»",
        "56": "Жало смерти — гріх, а сила гріха — закон.",
        "57": "Нехай же буде дяка Богові, який дає нам перемогу через Господа нашого Ісуса Христа.",
        "58": "Отож, мої любі брати, будьте тверді, непохитні, визначайтесь у ділі Господнім повсякчасно та знайте, що труд ваш у Господі не марний."
    },
    "16": {
        "1": "А щодо збірки на святих, то робіть і ви так, як я був наказав Церквам галатським.",
        "2": "Першого дня тижня кожний з вас хай відкладає в себе, збираючи, що може заощадити, щоб збірок не робити тоді, коли сам прийду.",
        "3": "А коли прийду, пошлю тих, що їх ви вважатимете, з листами, щоб вони віднесли ваш дар у Єрусалим.",
        "4": "Коли ж буде потрібно піти й мені самому, то вони підуть зо мною.",
        "5": "Прийду ж до вас, як Македонію перейду, бо я крізь Македонію переходжу.",
        "6": "А у вас, може, зупинюсь або й перезимую, щоб ви мене провели, куди я піду.",
        "7": "Я вас не хочу бачити тепер лиш у переході; надіюсь бо деякий час у вас перебути, коли те Господь дозволить.",
        "8": "В Ефесі я перебуду до П'ятидесятниці,",
        "9": "великі бо й широкі двері мені там відчинились, і супротивників багато.",
        "10": "Як прийде Тимотей до вас, глядіть, щоб почувавсь у вас безпечно, бо він, як і я, робить діло Господнє.",
        "11": "Нехай, отже, ніхто ним не легковажить; і відпровадьте його в мирі, щоб прийшов до мене, бо я з братами на нього чекаю.",
        "12": "А щодо брата Аполлоса, то я дуже його просив, щоб він пішов до вас із братами, та він не мав ніякої охоти тепер прибути; прийде, як буде догідний час.",
        "13": "Чувайте, стійте у вірі, будьте мужні, кріпіться.",
        "14": "Нехай усе у вас діється в любові.",
        "15": "А благаю вас, брати: Ви знаєте родину Степани, що вона первісток Ахаї і що вони віддали себе святим на службу;",
        "16": "то щоб і ви також піддавалися таким людям і кожному, хто трудиться та працює з ними.",
        "17": "Я тішуся приходом Степани, Фортуната й Ахаїка: вони вашу неприявність заступили,",
        "18": "бо заспокоїли мій дух і ваш. Отож, шануйте таких.",
        "19": "Вітають вас Церкви азійські. Вітають вас у Господі сердечно Акила і Прискилла з їхньою домашньою Церквою.",
        "20": "Всі брати вас вітають. Вітайте один одного святим цілунком.",
        "21": "Привіт моєю рукою, Павловою.",
        "22": "Як хтось не любить Господа, анатема на нього! «Маран ата!»",
        "23": "Благодать Господа Ісуса з вами!",
        "24": "Любов моя з усіма вами у Христі Ісусі!"
    }
}