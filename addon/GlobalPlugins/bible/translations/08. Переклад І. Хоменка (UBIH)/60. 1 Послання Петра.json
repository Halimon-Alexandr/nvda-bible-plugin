{
    "1": {
        "1": "Петро, апостол Ісуса Христа, вибраним переселенцям, розсіяним Понту, Галатії, Кападокії, Азії та Вітинії,",
        "2": "згідно з передбаченням Бога Отця, освяченням Духа, на послух і на скроплення кров'ю Ісуса Христа: благодать і мир вам хай помножиться!",
        "3": "Благословен Бог і Отець Господа нашого Ісуса Христа, що у своїм великім милосерді відродив нас до живої надії через воскресіння Ісуса Христа з мертвих,",
        "4": "до спадщини, яка не може ні зотліти, ні заплямитися, ані зів'янути, — збереженої для нас на небі,",
        "5": "для нас, яких Божа потуга вірою зберігає на спасіння, що готове з'явитись останнього часу.",
        "6": "Ви тим радійте, навіть якщо тепер треба трохи посумувати в різних досвідах,",
        "7": "щоб ваша випробувана віра, куди цінніша від тлінного золота, яке вогнем очищають, була на похвалу, на славу й на честь — під час об'явлення Ісуса Христа,",
        "8": "якого ви, не бачивши, любите, в якого, не оглядаючи, віруєте, радіючи радістю невимовною і повною величі,",
        "9": "осягаючи ціль вашої віри — спасіння душ ваших.",
        "10": "Про це спасіння розвідували й досліджували пророки, що про вашу благодать пророкували.",
        "11": "Вони досліджували, на котрий і який час вказував Дух Христа, що був у них, який свідчив наперед про Христові страсті та ту велику славу, яка по них мала настати.",
        "12": "І їм було об'явлено, що не самим собі, а вам вони приготували те, що тепер вам оповіщено тими, які через Святого Духа, посланого з неба, вам проповідували; на що навіть і ангели гаряче прагнуть споглядати.",
        "13": "Тому, підперезавши стан вашого ума, тверезі, надійтеся повнотою на благодать, що вам буде принесена в об'явленні Ісуса Христа.",
        "14": "Як слухняні діти, не потураючи колишнім вашим похотям, як то було за вашого незнання,",
        "15": "але як той, хто вас покликав — святий, так само й ви самі усім вашим життям станьте святі,",
        "16": "написано бо: «Ви будете святі, бо я святий.»",
        "17": "І коли Отцем звете того, хто без уваги на особу буде судити кожного за його вчинками, то поводьтеся з острахом за час вашого вигнання",
        "18": "і знайте, що не тлінним золотом чи сріблом ви були вибавлені від вашого життя суєтного, яке ви прийняли від батьків ваших,",
        "19": "а дорогоцінною кров'ю Христа, непорочного й чистого ягняти,",
        "20": "передбаченого перед заснуванням світу і об'явленого, ради вас, останніми часами.",
        "21": "Ви через нього віруєте в Бога, який воскресив його з мертвих і прославив, щоб ваша віра і надія була на Бога.",
        "22": "Очистивши послухом правди душі ваші для братньої нелицемірної любови, любіть гаряче один одного щирим серцем,",
        "23": "відроджені наново не з тлінного насіння, а з нетлінного: словом Божим живим і вічним.",
        "24": "Бо кожне тіло, як трава, і вся його слава, немов цвіт трави: трава всохла, і цвіт опав,",
        "25": "— а слово Господнє повік перебуває. Оце ж воно і є, оте слово, що було вам благовістоване."
    },
    "2": {
        "1": "Залишивши, отже, всяку злобу й усякий підступ, лицемірство, заздрість і всілякі обмови,",
        "2": "жадайте, неначе новонароджені дитятка, молока чистого, духовного, щоб ним рости вам на спасіння,",
        "3": "якщо ви скуштували, який Господь добрий.",
        "4": "Приступіть до нього, каменя живого, людьми відкинутого, а Богом вибраного, дорогого.",
        "5": "А й самі віддайтеся, мов живе каміння, щоб з нього збудувати духовний дім, на святе священство, щоб приносити духовні жертви, приємні Богові, через Ісуса Христа.",
        "6": "Бо в Письмі стоїть: «Ось я кладу в Сіоні камінь наріжний, вибраний, дорогоцінний. Хто вірує в нього, не осоромиться.»",
        "7": "Вам, отже, що віруєте, — честь! Для тих же, що не вірять, камінь, що відкинули будівничі, — він став головним на углі,",
        "8": "каменем спотикання і скелею падіння. Вони об нього спотикаються, бо не вірять у слово, на що вони й були призначені.",
        "9": "Ви ж — рід вибраний, царське священство, народ святий, люд, придбаний на те, щоб звістувати похвали того, хто вас покликав з темряви у дивне своє світло;",
        "10": "ви, колись — не народ, а тепер народ Божий, непомилувані, а тепер помилувані.",
        "11": "Молю вас, любі, як чужоземців і перехожих, щоб ви стримувалися від пожадливостей тіла, які проти душі воюють.",
        "12": "Тримайтеся між поганами доброї поведінки, щоб у тому, в чому вони вас обмовляють, як злочинців, приглянувшись пильніше до ваших добрих вчинків, вихваляли Господа в день відвідин.",
        "13": "Коріться ради Господа кожній людській установі: чи то цареві верховному володареві,",
        "14": "чи то правителям, ним посланим на кару лиходіям і похвалу доброчинцям",
        "15": "Така бо воля Божа, щоб ви, добро творивши, змусили мовчати неуцтво безглуздих.",
        "16": "Поводьтесь як вільні, та не як ті, що з волі роблять покривало злоби, але як слуги Божі.",
        "17": "Усіх поважайте, любіть усіх братів, Бога страхайтеся, царя шануйте.",
        "18": "Слуги, з глибокою пошаною коріться панам вашим, і то не тільки добрим та лагідним, але й прикрим.",
        "19": "Бо то благодать, коли хтось свідомо, заради Бога, терпить злидні, страждаючи несправедливо.",
        "20": "Яка бо похвала страждати, коли вас б'ють за те, що ви завинили? Але коли ви, робивши добро, за те страждаєте і переносите страждання терпеливо — це благодать у Бога.",
        "21": "Власне, на це ви покликані, бо й Христос страждав за вас також, лишивши вам приклад, щоб ви йшли його слідами;",
        "22": "той, хто не вчинив гріха, і підступу в його устах не знайшлося,",
        "23": "хто був злословлений, але сам, навпаки, не злословив, хто страждав, та не погрожував, а здався на того, який судить справедливо;",
        "24": "він сам у своїм тілі виніс наші гріхи на дерево, щоб ми, вмерши для гріхів, жили для справедливости, — ми, що його синяками зцілились.",
        "25": "Бо ви блукали, немов вівці, але тепер повернулися до пастиря і наставника душ ваших."
    },
    "3": {
        "1": "Так само ви, жінки, коріться своїм чоловікам, щоб, навіть якщо деякі й не вірять слову, були поводженням жінок позискані без слова,",
        "2": "коли побачать ваше життя у чистоті й повазі.",
        "3": "Нехай ваша окраса буде не зовнішня — заплітання волосся, накладання золотих обручок чи прибирання в шати,",
        "4": "але в середині людського серця, в нетлінності душі, лагідної та мовчазної: це многоцінне перед Богом.",
        "5": "Бо колись і святі жінки, які надіялися на Бога, себе приоздоблювали, корившися своїм чоловікам,",
        "6": "як от Сара слухала Авраама, «паном» його звала; ви ж її діти, коли добре чините і не лякаєтеся жадних застрашувань.",
        "7": "Ви, чоловіки, живіть розумно разом з вашими жінками, як з істотами, що від вас слабші, віддаючи їм належну шану як співспадкоємцям благодаті життя, — тим ваші молитви не втрачатимуть на силі.",
        "8": "Нарешті, всі ви будьте однієї думки, співчутливі, братолюбні, милосердні, смиренні.",
        "9": "Не платіть злом за зло чи лайкою за лайку, а, навпаки, благословляйте, бо ви на те покликані, щоб успадкувати благословення.",
        "10": "Бо хто хоче життя любити й бачити дні добрі, хай береже язик від лихого, уста від слів лукавих.",
        "11": "Хай ухиляється від зла і добро чинить, шукає миру, змагається за нього.",
        "12": "Бо очі Господні на праведних, і його вуха звернені до їхньої молитви, обличчя ж Господнє проти тих, які лихо діють.",
        "13": "Та й хто вам заподіє лихо, коли ви стали ревнителями добра?",
        "14": "Бо коли і страждаєте за справедливість — ви щасливі! Їхньої погрози не бійтесь і не тривожтесь,",
        "15": "а Господа Христа святіть у ваших серцях, завжди готові дати відповідь кожному, хто у вас вимагає справоздання про вашу надію, —",
        "16": "однак, із скромністю та острахом, маючи добру совість, щоб, власне, тоді, коли вас обмовляють, були осоромлені ті, які вчиняють наклепи на вашу добру в Христі поведінку.",
        "17": "Ліпше бо, — коли така вже воля Божа, — страждати, робивши добро, ніж зло творивши.",
        "18": "Бо й Христос, щоб привести нас до Бога, один раз постраждав за гріхи наші: праведник — за неправедних, умертвлений тілом, але оживлений у дусі,",
        "19": "в якому він пішов проповідувати навіть тим духам, що в темниці;",
        "20": "тим, що колись були неслухняні, яких очікувало довготерпіння Боже за часів Ноя, коли будувався ковчег, в якому мало, тобто вісім душ, урятувалися водою.",
        "21": "Вас же тепер спасає прообраз цього, тобто хрищення, позбуття не тілесної нечистоти, а прохання доброго сумління в Бога через воскресіння Ісуса Христа,",
        "22": "який, зійшовши знову на небо, є по правиці Божій, і йому підкорені ангели, власті й сили."
    },
    "4": {
        "1": "Тому, отже, що Христос страждав тілом, ви теж озбройтеся тією самою думкою, а саме: хто страждав тілом, той перестав грішити,",
        "2": "щоб решту часу жити, в тілі, не за людськими похотями, а за волею Божою.",
        "3": "Бо доволі часу минуло на виконуванні волі поган, тих, що віддавалися розпусті, пристрастям, пияцтву, гульні, напійкам та мерзенній службі ідолів.",
        "4": "У тому вони дивуються, що ви не рветеся разом із ними до того самого багна розпусти, тож хулять.",
        "5": "Але за це вони здадуть рахунок тому, хто готов судити живих і мертвих.",
        "6": "На те бо й мертвим проповідувано благовість, щоб, суджені за людською волею в тілі, вони жили у Бозі духом.",
        "7": "Кінець усьому близько. Будьте мудрі й тверезі, здатні до молитов.",
        "8": "Насамперед майте велику любов один до одного, бо любов силу гріхів покриває!",
        "9": "Будьте гостинні один до одного — без нарікання.",
        "10": "Служіть один одному, кожен тим даром, що його прийняв, як добрі домоуправителі різноманітної Божої благодаті.",
        "11": "Говоріть лише у глузді Божих слів, служіть лише у дусі тієї сили, яку дає Бог, щоб у всьому прославлявся Бог через Ісуса Христа, якому слава й сила по вічні віки! Амінь.",
        "12": "Любі, не дивуйтеся тій пожежі, що у вас постає, вам на пробу, немов би з вами діялось щось дивне,",
        "13": "але, тією мірою, якою берете участь у Христових муках, радійте, щоб і в славному його з'явленні раділи та веселились.",
        "14": "Щасливі ви, як вас ганьблять за Христове ім'я, бо Дух слави і Божий на вас покоїться!",
        "15": "Ніхто з вас нехай не страждає як душогубець або злодій, або злочинець, або як той, хто встряває в чужі справи.",
        "16": "Коли ж — як християнин, нехай не соромиться, а прославляє Бога цим ім'ям.",
        "17": "Бо настав час почати суд від Божого дому; коли ж він від нас розпочинається, то який кінець буде тих, які не коряться Божій благовісті?",
        "18": "І коли праведник ледве спасеться, то грішник і безбожник де з'явиться?",
        "19": "Тому й ті, які страждають з Божого зізволення, нехай у доброчинності довірять вірному Творцеві свої душі."
    },
    "5": {
        "1": "Тож пресвітерів з-поміж вас заклинаю, я — сам теж пресвітер і свідок мук Христових і співучасник слави, що має об'явитись:",
        "2": "Пасіте довірене вам Боже стадо, доглядаючи за ним не примусово, а добровільно, по-божому; не для лихого зиску, а доброхіть,",
        "3": "і не як пануючі над вибраними, але бувши зразком для стада.",
        "4": "І як з'явиться архипастир, отримаєте нев'янущий вінець слави.",
        "5": "Так само ви, молоді, коріться старшим. А всі ви вдягніться в покірливість одного супроти одного, Бог бо гордим противиться, а покірливим дає благодать.",
        "6": "Смиріться, отже, під могутньою Божою рукою, щоб він підняв вас угору своєчасно.",
        "7": "Усяку журбу вашу покладіть на нього, бо він піклується про вас.",
        "8": "Будьте тверезі і чувайте! Противник ваш, диявол, ходить навколо вас, як лев ревучий, шукаючи, кого б пожерти.",
        "9": "Противтеся йому, сильні вірою, відаючи, що таких самих страждань зазнають і брати ваші скрізь по світі.",
        "10": "А Бог усякої благодаті, що вас покликав до вічної своєї слави у Христі, він сам, коли постраждаєте трохи, вас удосконалить, утвердить, зміцнить, утривалить.",
        "11": "Йому слава й сила по віки вічні! Амінь.",
        "12": "Пишу вам це коротко через Сильвана, вірного, як гадаю, брата, закликаючи і свідчивши вам, що це правдива благодать Божа, та, в якій стоїте.",
        "13": "Вітає вас Церква, що у Вавилоні, вибрана з вами, і Марко, мій син.",
        "14": "Вітайте один одного цілунком любови. Мир вам усім, що у Христі!"
    }
}