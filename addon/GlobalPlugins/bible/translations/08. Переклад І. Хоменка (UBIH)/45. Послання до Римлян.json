{
    "1": {
        "1": "Павло, слуга Христа Ісуса, покликаний апостол, вибраний для Євангелії Божої,",
        "2": "яку Бог наперед був обіцяв через своїх пророків у Святих Писаннях",
        "3": "про Сина свого, народженого тілом із сімени Давида,",
        "4": "установленого сином Божим у силі, духом святости, через воскресіння мертвих, — про Ісуса Христа, Господа нашого,",
        "5": "через якого ми одержали ласку й апостольство на послух віри між усіма народами на прославу його імени,",
        "6": "між якими й ви — покликані Ісуса Христа;",
        "7": "усім, що в Римі, Божим улюбленим, покликаним святим: благодать вам і мир від Бога, нашого Отця, і Господа Ісуса Христа.",
        "8": "Насамперед дякую Богові моєму, через Ісуса Христа, за всіх вас, що віра ваша славиться по всьому світі.",
        "9": "Свідок бо мені Бог, якому я служу духом моїм, благовістуючи його Сина, що я безперестанно згадую про вас",
        "10": "і завжди прошу в моїх молитвах, чи врешті-решт пощастить мені, з волі Божої, прийти до вас;",
        "11": "бо прагну вас бачити, щоб поділитися з вами якимнебудь духовним даром, щоб вас зміцнити,",
        "12": "тобто підбадьоритись разом, між вами, спільною вірою, вашою і моєю.",
        "13": "Не хочу я, брати, від вас таїти, що я часто мав намір прийти до вас, — та досі завжди мені щось ставало на перешкоді, — щоб мати якийнебудь плід і між вами, як і між іншими народами.",
        "14": "Я почуваю себе боржником перед греками і чужинцями, розумними і неуками:",
        "15": "тож, щодо мене, я готовий і вам, що мешкаєте в Римі, проповідувати Євангелію.",
        "16": "Бо я не соромлюся Євангелії: вона бо — сила Божа на спасіння кожному, хто вірує: перше юдеєві, а потім грекові, —",
        "17": "справедливість бо Божа об'являється в ній з віри у віру, як написано: «Праведник з віри буде жити.»",
        "18": "Бо гнів Божий відкривається з неба на всяку безбожність і несправедливість людей, які правду спиняють несправедливістю;",
        "19": "тому що те, що можна відати про Бога, їм явне, бо Бог їм об'явив;",
        "20": "невидиме ж його, після створення світу, роздумуванням над творами, стає видиме: його вічна сила і божество, так що нема їм оправдання.",
        "21": "Бо, пізнавши Бога, не як Бога прославляли або дякували, але осуєтились у своїх мудруваннях, і притемнилося їхнє нерозумне серце.",
        "22": "Заявляючи, що вони мудрі, стали дурними",
        "23": "і проміняли славу нетлінного Бога на подобу, що зображує тлінну людину, птахів, четвероногих і гадів.",
        "24": "Тому й передав їх Бог за похотями їхнього серця на нечистоту, щоб вони самі сквернили власні тіла між собою.",
        "25": "Вони замінили Божу правду на неправду і честь віддавали і служили створінню радше, ніж Творцеві, котрий благословен повіки. Амінь.",
        "26": "За це ж і видав їх Бог пристрастям ганебним, бо їхні жінки змінили природні вживання на протиприродні;",
        "27": "так само і чоловіки, полишивши природні вживання з жінкою, розпалилися своєю пожадливістю один до одного, чинячи ганьбу, чоловіки на чоловіках, і приймаючи на собі самих належну плату свого блуду.",
        "28": "І як вони не вважали потрібним триматися правдивого спізнання Бога, Бог видав їх ледачому розумові чинити негодяще:",
        "29": "вони — сповнені всякої неправости, лукавства, захланности, злоби, повні заздрости, убивства, колотнечі, підступу, злоби;",
        "30": "вони — обмовники, наклепники, богоненавидники, зухвальці, горді, хвальки, винахідники зла, неслухняні батькам,",
        "31": "нерозумні, зрадливі, безсердечні, немилосердні.",
        "32": "Вони, хоч спізнали Божий присуд, що, хто таке чинить, заслугує на смерть, не тільки це роблять, але й схвалюють це в тих, що таке чинять."
    },
    "2": {
        "1": "Ось чому немає тобі оправдання, хто б ти не був, о чоловіче, що судиш; бо в чому судиш іншого, ти сам себе засуджуєш: чиниш бо те саме, що судиш;",
        "2": "ми ж знаємо, що суд Божий відбувається по правді на тих, що таке чинять.",
        "3": "Чи думаєш про те, о чоловіче, — який судиш тих, що таке чинять, а сам таке робиш, — що ти суду Божого уникнеш?",
        "4": "Або погорджуєш багатством його доброти, поблажливости і довготерпеливости, не знаючи, що Божа доброта тебе веде до покаяння?",
        "5": "Та ти жорстокістю твоєю і нерозкаяністю серця збираєш гнів на себе в день гніву, коли об'явиться правдивий суд Бога,",
        "6": "що віддасть кожному за його вчинками:",
        "7": "тим, що витривалістю в добрім ділі шукають слави, чести і нетління — життя вічне;",
        "8": "а сварливим та неслухняним правді, але слухняним кривді — гнів та обурення.",
        "9": "Горе й утиск на всяку душу людську, що чинить зло: на юдея перше, потім грека;",
        "10": "слава ж і честь, і мир усякому, хто чинить добро: юдеєві перше, а потім грекові,",
        "11": "бо Бог не вважає на особу.",
        "12": "Бо ті, що згрішили поза законом, поза законом і згинуть; а ті, що згрішили під законом, будуть суджені законом.",
        "13": "Бо не слухачі закону справедливі перед Богом, а виконавці закону оправдаються.",
        "14": "Бо коли погани, що не мають закону, з природи виконують те, що законне, вони, не мавши закону, самі собі закон;",
        "15": "вони виявляють діло закону, написане в їхніх серцях, як свідчить їм їхнє сумління і думки, то засуджуючи їх, то оправдуючи, —",
        "16": "в день, коли Бог, згідно з моєю Євангелією, судитиме тайні вчинки людей через Ісуса Христа.",
        "17": "Та коли ти, що звешся юдей, що спираєшся на закон і хвалишся Богом,",
        "18": "ти, що знаєш його волю і, навчившись із закону, розбираєш, що краще,",
        "19": "упевняєш себе, що ти провідник сліпим, світло тим, що в темряві,",
        "20": "виховник невігласів, учитель дітей, бо маєш у законі вираз знання і правди, —",
        "21": "ти, отже, що інших навчаєш, себе самого не навчаєш! Проповідуєш не красти, а сам крадеш!",
        "22": "Наказуєш не чинити перелюбу, і чиниш перелюб! Гидуєш бовванами, а чиниш святокрадство!",
        "23": "Ти, що хвалишся законом, переступом закону Бога зневажаєш.",
        "24": "Бо, як написано, через вас ім'я Боже зневажається між поганами.",
        "25": "Обрізання корисне, коли виконуєш закон; а коли ти переступаєш закон, обрізання твоє стало необрізанням.",
        "26": "Коли ж необрізаний пильнує постанови закону, то чи не порахується йому його необрізання за обрізання?",
        "27": "І необрізаний по природі, виконуючи закон, осудить тебе, що, не зважаючи на Письмо й обрізання, ти переступник закону;",
        "28": "бо не той юдей, що є ним назовні, і не те обрізання, що назовні, на тілі,",
        "29": "а той, хто юдей у скритості, і те обрізання серця — за духом, не за буквою; такому похвала не від людей, але від Бога."
    },
    "3": {
        "1": "В чому вищість юдея? Або яка користь з обрізання?",
        "2": "Велика з кожного погляду: їм бо, насамперед, були довірені пророцтва Божі.",
        "3": "Що ж бо, коли деякі не повірили? Хіба ж їхня невірність знищить вірність Божу?",
        "4": "Ясно, що ні! Треба визнати радше, що Бог правдомовний, а кожний чоловік брехливий, як написано: «Щоб ти оправдався у твоїх словах і переміг, коли будуть тебе судити.»",
        "5": "Коли ж наша неправедність виявляє Божу праведність, то що скажемо? Чи ж Бог є несправедливий — по-людському говорю! — коли наводить гнів свій?",
        "6": "Зовсім ні! Бож як би Бог мав світ судити?",
        "7": "Та коли Божа правда моєю неправдою більше сяє, йому на славу, то нащо мене ще як грішника судити?",
        "8": "Чому ж тоді деякі нас очорнюють і деякі говорять, нібито ми кажемо: «Робімо зло, щоб із нього вийшло добро»? На таких суд справедливий.",
        "9": "То що ж? Маємо перевагу? Зовсім ні! Бож ми перед тим обвинуватили юдеїв і греків, що вони всі під гріхом,",
        "10": "як написано: «Немає справедливого, ані одного!",
        "11": "Немає тямущого, немає, хто шукав би Бога.",
        "12": "Усі з дороги збилися, зробилися нікчемні! Немає, хто добро творив би, ані одного!",
        "13": "Їхнє горло — гріб відкритий, до обману язик їх схильний, отрута гадюча у них під губами.",
        "14": "Уста у них прокльонів повні і гіркоти.",
        "15": "Щоб проливати кров, швидкі їхні ноги.",
        "16": "На їхніх дорогах злидні і руїна.",
        "17": "Вони не відають дороги миру.",
        "18": "Немає Божого остраху у них перед очима.»",
        "19": "Ми ж знаємо, що все, що закон говорить, тим, які під законом, говорить, щоб усякі уста замкнулись і щоб увесь світ визнав себе винним перед Богом,",
        "20": "бо ніхто не оправдається перед ним ділами закону: законом бо гріх пізнається.",
        "21": "Тепер же без закону з'явилася Божа справедливість, засвідчена законом і пророками;",
        "22": "справедливість Божа через віру в Ісуса Христа для всіх, хто вірує, бо нема різниці.",
        "23": "Всі бо згрішили й позбавлені слави Божої,",
        "24": "і оправдуються даром його ласкою, що через відкуплення, в Ісусі Христі:",
        "25": "якого видав Бог як жертву примирення, в його крові, через віру, щоби виявити свою справедливість відпущенням гріхів колишніх,",
        "26": "за час довготерпіння Божого, щоби виявити свою справедливість за нинішнього часу, — щоб він був справедливий і усправедливлював того, хто вірує в Ісуса.",
        "27": "Де ж тоді хвальба? Вона виключена. — Яким законом? Діл? Ні, але законом віри.",
        "28": "Бо ми вважаємо, що чоловік оправдується вірою, без діл закону.",
        "29": "Хіба Бог — тільки юдеїв, а не й поган? Авжеж, і поган,",
        "30": "бо є лиш один Бог, що оправдує обрізаних завдяки вірі і необрізаних через віру.",
        "31": "То, значить, вірою ми касуємо закон? Ні, навпаки, ми його стверджуємо."
    },
    "4": {
        "1": "Що ж, скажемо, знайшов Авраам, наш праотець, за тілом?",
        "2": "Бо коли Авраам оправдався ділами, то він має похвалу, але не перед Богом.",
        "3": "Що бо говорить Письмо? Повірив Авраам Богові, і це йому було пораховано за оправдання.",
        "4": "Тому, хто виконує якусь роботу, заробіток рахується не як ласка, але як щось належне;",
        "5": "тому ж, хто не виконує, а вірує в того, який оправдує нечестивця, віра його рахується за оправдання.",
        "6": "Як то й Давид проголошує щасливим чоловіка, якому Бог зараховує оправдання без діл:",
        "7": "«Щасливі ті, яким відпущені беззаконня і яким гріхи прикриті.",
        "8": "Щаслива людина, якій Господь гріха не порахує.»",
        "9": "Чи ж оце щастя лише для обрізаних, а чи й для необрізаних? Бо ми говоримо: «Віра була зарахована Авраамові як оправдання.»",
        "10": "Як же зарахована? Як він уже був обрізаний, чи як ще необрізаний? Не як він був обрізаний, але як необрізаний.",
        "11": "І він прийняв ознаку обрізання, — печать оправдання, через віру, яку мав, бувши необрізаним, щоб бути батьком усіх тих, які вірять, не будучи обрізаними, щоб оправдання було їм теж пораховане;",
        "12": "і щоб він був батьком обрізання не лиш обрізаним, але й тим, що ходять слідами віри, яку ще перед обрізанням мав батько наш Авраам.",
        "13": "Бож не через закон була дана обітниця, зроблена Авраамові чи його потомству, що він буде спадкоємцем світу, але через оправдання віри, —",
        "14": "бо коли спадкоємці ті, що в законі, то віра не має сили й обітниця не має вартости:",
        "15": "закон бо викликає гнів, а там, де нема закону, нема й переступу.",
        "16": "Тому, отже, обітниця від віри, щоб була вона дарова і забезпечена всім нащадкам, не тільки тим, що з закону, але й тим, що з віри Авраама, який є батько нам усім,",
        "17": "як написано: «Я настановив тебе батьком багатьох народів, — перед тим, в кого він увірував, — перед Богом, що оживляє мертвих і кличе те, чого немає, наче б воно існувало.»",
        "18": "Він, проти надії надіявшись, повірив, що стане батьком багатьох народів, згідно з тим, як було сказано: «Таке буде твоє потомство!»",
        "19": "Він, не захитавшись вірою, не зважав на своє вже примерле тіло — було ж йому яких сто років — і на завмерле лоно Сари.",
        "20": "Перед Божою обітницею він не піддався зневірі, навпаки ж — скріпився вірою і, воздавши хвалу Богові,",
        "21": "зовсім був певний, що він обіцяне спроможен виконати.",
        "22": "Тому і пораховано йому це за оправдання.",
        "23": "І не про нього одного тільки написано, що то було пораховано йому,",
        "24": "але й про нас, яким віра порахується, — нас, що віруємо в того, хто воскресив із мертвих Ісуса, Господа нашого,",
        "25": "що був виданий за гріхи наші і воскрес для нашого оправдання."
    },
    "5": {
        "1": "Оправдані ж вірою, ми маємо мир з Богом через Господа нашого Ісуса Христа,",
        "2": "через якого ми вірою одержали доступ до тієї ласки, що в ній стоїмо і хвалимося надією на славу Божу.",
        "3": "Та й не тільки це, але ми хвалимось і в утисках, знаючи, що утиск виробляє терпеливість,",
        "4": "терпеливість — досвід, а досвід — надію.",
        "5": "Надія ж не засоромить, бо любов Бога влита в серця наші Святим Духом, що нам даний.",
        "6": "Христос бо, тоді як ми були ще безсилі, у свою пору, помер за безбожних.",
        "7": "Воно навряд чи хто за праведника вмирає; бо за доброго, може, хтось і відважився б умерти.",
        "8": "Бог же показує свою до нас любов тим, що Христос умер за нас, коли ми ще були грішниками.",
        "9": "Отож, тим більш тепер, оправдані його кров'ю, ми спасемося ним від гніву.",
        "10": "Бо коли, бувши ворогами, ми примирилися з Богом смертю його Сина, то тим більше тепер, примирившися, спасемося його життям.",
        "11": "І не тільки те, але і хвалимось у Бозі через Господа нашого Ісуса Христа, через якого ми тепер одержали примирення.",
        "12": "Тим то як через одного чоловіка ввійшов у світ гріх, і з гріхом смерть, і таким чином смерть перейшла на всіх людей, бо всі згрішили;",
        "13": "бо і до закону гріх був у світі, але гріх не рахується, коли нема закону;",
        "14": "одначе смерть панувала від Адама аж до Мойсея і над тими, що не згрішили подібним переступом Адама, що є образ того, що мав прийти.",
        "15": "Та не так воно з провиною, як з даром ласки. Бо коли через переступ одного померло багато, то тим більше ласка Божа і дар через ласку одного чоловіка, Ісуса Христа, щедро вилились на багатьох.",
        "16": "І не так воно є з даром, як із провиною одного грішника: бо суд по одній провині приносить засуд, а дар ласки по багатьох провинах — оправдання.",
        "17": "Бо коли через переступ одного смерть царювала завдяки (чинові цього) одного, то тим більш ті, що одержують щедро ласку і дар оправдання, царюватимуть у житті через одного Ісуса Христа.",
        "18": "І, таким чином, як через переступ одного на всіх людей прийшов засуд, так через чин справедливости одного на всіх людей приходить життєдайне оправдання.",
        "19": "Бо як через непослух одного чоловіка багато людей стали грішниками, так через послух одного багато людей стане праведними.",
        "20": "Закон же прийшов, щоб збільшився переступ, а де збільшився гріх, там перевершила ласка,",
        "21": "щоб, як панував гріх зо смертю, так панувала і ласка через оправдання на вічне життя, через Ісуса Христа, Господа нашого."
    },
    "6": {
        "1": "Що ж скажемо? Чи зостанемось у грісі, щоб помножилася ласка?",
        "2": "Зовсім ні! Ми, що вмерли для гріха, — як нам у ньому далі жити?",
        "3": "Чи ж ви не знаєте, що всі ми, що в Христа Ісуса охристилися, у смерть його христилися?",
        "4": "Ми поховані з ним через хрищення на смерть, щоб, як Христос воскрес із мертвих славою Отця, і ми теж жили новим життям.",
        "5": "Бо якщо ми з'єднані з ним подобою його смерти, то будемо і подобою воскресіння.",
        "6": "Знаємо ж, що старий наш чоловік став розп'ятий з ним, щоб знищилось оце гріховне тіло, щоб нам гріхові більш не служити;",
        "7": "бо хто вмер, той від гріха звільнився.",
        "8": "Коли ж ми вмерли з Христом, то віруємо, що й житимемо з ним,",
        "9": "знаючи, що Христос, воскреснувши з мертвих, вже більше не вмирає: смерть над ним більше не панує.",
        "10": "Вмираючи бо, він умер для гріха раз назавжди, а живучи, живе для Бога.",
        "11": "Так само й ви вважайте себе за мертвих для гріха, а за живих для Бога, в Христі Ісусі.",
        "12": "Нехай, отже, не панує гріх у смертнім вашім тілі, щоб вам коритися його пожадливостям,",
        "13": "і не видавайте членів ваших гріхові за знаряддя неправедности, але віддайте себе Богові, як ожилих із мертвих, а члени ваші, як зброю праведности.",
        "14": "Бо гріх не буде більш над вами панувати: ви бо не під законом, а під ласкою.",
        "15": "Що ж? Чи будемо грішити, бо ми не під законом, а під ласкою? Зовсім ні!",
        "16": "Хіба не знаєте, що ви слуги того, кому віддаєте себе за слуг на послух, кого слухаєтеся: чи то гріха — на смерть, чи то послуху — на праведність?",
        "17": "Але дяка Богові, що ви, бувши колись слугами гріха, з усього серця послухалися тієї науки, якій ви піддалися,",
        "18": "та що, звільнившися від гріха, стали слугами праведности.",
        "19": "Я говорю по-людському, через неміч вашого тіла. Бо так, як ви колись віддавали ваші члени на служіння нечистоті і беззаконню, щоб жити беззаконно, так тепер віддайте ваші члени на служіння праведності, на освячення.",
        "20": "Коли ж ви були слугами гріха, ви були вільні від праведности.",
        "21": "Які ж плоди ви тоді мали? Того ви тепер соромитеся, бо кінець їхній — смерть.",
        "22": "Тепер же, звільнившися від гріха і ставши слугами Богові, маєте ваш плід на освячення, а кінець — життя вічне.",
        "23": "Бо заплата за гріх — смерть, а дар ласки Божої — життя вічне в Христі Ісусі, Господі нашім."
    },
    "7": {
        "1": "Хіба не знаєте, брати, — я тим говорю, які знають закон, — що закон панує над людиною, поки вона живе?",
        "2": "Отак і заміжня жінка, поки живе чоловік, зв'язана (з ним) законом; а коли помре чоловік, вона звільняється від закону чоловіка.",
        "3": "Тим то, поки живе чоловік, вона буде вважатися перелюбницею, якщо стане (жінкою) іншому чоловікові; коли ж чоловік помре, вона вільна від закону і не буде перелюбницею, якщо стане (жінкою) іншому чоловікові.",
        "4": "Так само й ви, мої брати, умерли для закону тілом Христовим, щоб належати іншому, воскреслому з мертвих, щоб приносити плід Богові.",
        "5": "Бо, коли ми були в тілі, гріховні пристрасті, (розбуджені) законом, діяли в членах наших, щоб приносити плід смерти.",
        "6": "Тепер же ми звільнені від закону, умерши для того, що нас тримало, немов в'язнів, щоб служити в обновленні духа, а не згідно з старим законом.",
        "7": "Що ж скажемо? Що закон — гріх? Борони, Боже! Але я не знав гріха, як тільки через закон: бож я не знав би пожадливости, коли б закон не наказав: «Не пожадай!»",
        "8": "Гріх же, взявши привід від заповіді, підняв у мені всяку пожадливість, бо без закону гріх — мертвий.",
        "9": "І я колись жив без закону. Та коли прийшла заповідь, гріх ожив,",
        "10": "а я умер; так то заповідь, що мала б бути мені на життя, стала мені на смерть.",
        "11": "Бо гріх, узявши привід від заповіді, звів мене і вбив нею.",
        "12": "Все ж таки закон святий, і заповідь свята, і праведна, і добра.",
        "13": "Значить, те, що добре, принесло мені смерть? Ніколи! Але гріх, щоб показати себе, що він гріх, послуговуючись добром, завдав мені смерть, щоб гріх, завдяки заповіді, виявив свою надмірно грішну силу.",
        "14": "Адже знаємо, що закон духовий, а я тілесний, запроданий під гріх.",
        "15": "Бо, що роблю, не розумію: я бо чиню не те, що хочу, але що ненавиджу, те роблю.",
        "16": "Коли ж роблю те, чого не хочу, то я згоджуюсь із законом, що він добрий.",
        "17": "Тепер же то не я те чиню, а гріх, що живе в мені.",
        "18": "Знаю бо, що не живе в мені, тобто в моїм тілі, добро: бажання бо добро творити є в мені, а добро виконати, то — ні;",
        "19": "бо не роблю добра, що його хочу, але чиню зло, якого не хочу.",
        "20": "Коли ж я роблю те, чого не хочу, то тоді вже не я його виконую, але гріх, що живе в мені.",
        "21": "Отож знаходжу (такий) закон, що, коли я хочу робити добро, зло мені накидається;",
        "22": "мені бо милий, за внутрішньою людиною, закон Божий,",
        "23": "але я бачу інший закон у моїх членах, який воює проти закону мого ума і підневолює мене законові гріха, що в моїх членах.",
        "24": "Нещаслива я людина! Хто мене визволить від тіла тієї смерти?",
        "25": "Дяка хай буде Богові через Ісуса Христа, Господа нашого! Отже, то я сам служу умом законові Божому, а тілом — законові гріха."
    },
    "8": {
        "1": "Нема, отже, тепер ніякого засуду для тих, що в Христі Ісусі.",
        "2": "Бо закон духа, (що дає) життя в Христі Ісусі, визволив тебе від закону гріха і смерти.",
        "3": "Бо те, що було неможливим для закону, ослабленого тілом, Бог, — пославши свого Сина в тілі, схожім на гріховне тіло, ради гріха, осудив гріх у тілі,",
        "4": "щоб оправдання закону здійснилося на нас, що ходимо не за тілом, а за духом.",
        "5": "Бо ті, що живуть за тілом, думають про тілесне; ті ж, що за духом, — про духове.",
        "6": "Бо прагнення тіла (веде) до смерти, а прагнення духа — до життя і миру;",
        "7": "тому що прагнення тіла вороже Богові — бо не кориться законові Божому, та й не може.",
        "8": "Тілесні не можуть подобатись Богові.",
        "9": "Ви ж не тілесні, але духовні, якщо Дух Божий живе у вас. Коли ж хтось Духа Христового не має, той йому не належить.",
        "10": "А як Христос у вас, то тіло мертве через гріх, але дух живий через праведність.",
        "11": "І коли Дух того, хто воскресив Ісуса з мертвих, мешкає у вас, то той, хто воскресив Христа з мертвих, оживить і ваші смертні тіла Духом своїм, що живе у вас.",
        "12": "Тим то, брати, ми боржники не тілу, щоб за тілом жити;",
        "13": "бо коли живете за тілом, то помрете. Якже ви духом умертвляєте тілесні вчинки, будете жити.",
        "14": "Усі бо ті, що їх водить Дух Божий, вони — сини Божі.",
        "15": "Бо ви не прийняли дух рабства, щоб знову підлягати боязні, але прийняли дух усиновленя, яким кличемо: «Авва! — Отче!»",
        "16": "Сам цей Дух свідчить разом із нашим духом, що ми — діти Божі;",
        "17": "а коли діти, то й спадкоємці ж Божі — співспадкоємці Христа, якщо ми страждаємо разом із ним, щоб разом з ним і прославитися.",
        "18": "Гадаю бо, що страждання нинішнього часу негідні майбутньої слави, яка має нам з'явитися.",
        "19": "Бо створіння очікує нетерпляче виявлення синів Божих.",
        "20": "Створіння було підпорядковане суєті не добровільно, а через того, хто його підкорив, у надії,",
        "21": "що й саме створіння визволиться від рабства тління, на свободу слави дітей Божих.",
        "22": "Бо знаємо, що все створіння разом понині стогне і разом страждає у тяжких муках.",
        "23": "Не тільки вони, а й ми самі, що маємо зачаток Духа, ми самі в собі стогнемо, очікуючи усиновлення, визволення нашого тіла,",
        "24": "бо ми надією спаслися. Коли ж хтось бачить те, чого надіється, то це не є вже надія; бо що хтось бачить, хіба того надіється?",
        "25": "Якже ми сподіваємося, чого не бачимо, очікуємо його витривало.",
        "26": "Так само й Дух допомагає нам у немочі нашій; про що бо нам молитися як слід, ми не знаємо, але сам Дух заступається за нас стогонами невимовними.",
        "27": "А той, хто досліджує серця, знає, яке бажання Духа і що він заступається за святих згідно з Божою волею.",
        "28": "Ми знаємо, що тим, які люблять Бога, — покликаним за його постановою, усе співдіє на добро.",
        "29": "Бо яких він передбачив, тих наперед призначив, щоб були подібні до образу Сина його, щоб він був первородний між багатьма братами;",
        "30": "яких же наперед призначив, тих і покликав; а яких покликав, тих оправдав; яких же оправдав, тих і прославив.",
        "31": "Що скажемо на це? Коли Бог за нас, хто проти нас?",
        "32": "Він власного Сина свого не пощадив, а видав його за всіх нас, — як же разом із ним не подарує нам усього?",
        "33": "Хто буде винуватити вибраних Божих? Бог — той, що оправдує;",
        "34": "хто ж той, що засудить? Христос Ісус, який умер, ба й воскрес, що по правиці Божій, — він заступається за нас.",
        "35": "Хто нас відлучить від Христової любови? Горе чи утиск, чи переслідування, чи голод, чи нагота, чи небезпека, чи меч?",
        "36": "Як написано: «За тебе нас увесь день убивають, уважають нас за овець (призначених) на заріз.»",
        "37": "Але в усьому цьому ми маємо повну перемогу завдяки тому, хто полюбив нас.",
        "38": "Бо я певний, що ні смерть, ні життя, ні ангели, ні князівства, ні теперішнє, ні майбутнє, ні сили,",
        "39": "ні висота, ні глибина, ані інше якесь створіння не зможе нас відлучити від Божої любови, що в Христі Ісусі, Господі нашім."
    },
    "9": {
        "1": "Я кажу в Христі правду, не обманюю, як свідчить мені моя совість у Святім Дусі.",
        "2": "Смуток мені великий і безнастанний біль у моїм серці.",
        "3": "Бо я бажав би сам бути відлученим від Христа за братів моїх, рідних мені тілом;",
        "4": "вони — ізраїльтяни, їм належить усиновлення і слава, і завіти, і законодавство, і богослужба, й обітниці;",
        "5": "їхні отці, з них і Христос тілом, який над усім — Бог, благословенний повіки. Амінь.",
        "6": "Воно не так, щоб слово Боже не здійснилося: бо не всі ті, що від Ізраїля — ізраїльтяни;",
        "7": "і не тому, що нащадки Авраама — всі діти, але: «Від Ісаака назоветься твоє потомство»,",
        "8": "тобто, не тілесні діти — то діти Божі, але діти обітниці вважаються за нащадків.",
        "9": "Слово ж обітниці таке: «Цієї самої пори я прийду, і буде син у Сари.»",
        "10": "Ба більше: Ревека зачала від одного ложа батька нашого Ісаака;",
        "11": "коли ж вони ще й не народились і нічого доброго чи злого не зробили, — щоб постанова Божа була за вибором,",
        "12": "не від діл, але від того, який кличе, — їй було сказано: «Старший молодшому буде служити!»",
        "13": "Як написано: «Якова полюбив я, Ісава ж зненавидів.»",
        "14": "Що ж скажемо? Що Бог несправедливий? Зовсім ні!",
        "15": "Бо він каже Мойсеєві: «Помилую, кого хочу помилувати, і змилосерджусь, над ким хочу змилосердитися.»",
        "16": "Отже це — не справа того, хто хоче, ані того, хто біжить, але Бога, що милує.",
        "17": "Письмо бо каже фараонові: «Власне, на те я тебе поставив, щоб на тобі показати мою силу і щоб по всій землі славилося моє ім'я.»",
        "18": "Отож, кого він хоче, того милує, а кого хоче, того чинить затверділим.",
        "19": "Скажеш, отже, мені: «Чому ще хтось докоряє? Хто бо спротивиться його волі?»",
        "20": "А хто ти такий, чоловіче, що сперечаєшся з Богом? Хіба виріб із глини скаже тому, хто його зробив: «Навіщо зробив єси мене так?»",
        "21": "Хіба ганчар не має над глиною влади, щоб із того самого місива зробити одну посудину на честь, а другу на нечесть?",
        "22": "Коли ж Бог, хотівши показати гнів свій і виявити свою силу, зносив з великим довготерпінням посудини гніву, що вже були готові на погибель,",
        "23": "щоб виявити багатство своєї слави на посудинах милосердя, котрі він наперед приготував на славу,",
        "24": "— на нас, яких покликав не тільки від юдеїв, а й від поган, —",
        "25": "як і в Осії він говорить: «Назву не мій народ моїм народом, і нелюбу — улюбленою.",
        "26": "І на тім місці, де було їм сказано: «Ви — не мій народ!», там їх назвуть синами Бога живого.»",
        "27": "Ісая ж про Ізраїля проголошує: «Хоч би число синів Ізраїля було, як морський пісок, тільки останок спасеться»,",
        "28": "Господь бо негайно і цілковито виконає своє слово на землі.",
        "29": "І як прорік Ісая: «Якби Господь сил не лишив нам насіння, ми були б, як Содом, і стали б подібні до Гомори.»",
        "30": "Що ж скажемо? Що погани, які не шукали праведности, осягли праведність, і то праведність, що від віри;",
        "31": "Ізраїль же, що шукав закону праведности, не досяг закону праведности.",
        "32": "Чому? Бо вони спирались не на віру, а неначе на діла. Вони спотикнулись об камінь спотикання,",
        "33": "як написано: «Ось я кладу в Сіоні камінь спотикання і скелю падіння. Хто ж вірує в нього, не осоромиться.»"
    },
    "10": {
        "1": "Брати, бажання мого серця і моя молитва до Бога за них, щоб вони спаслися.",
        "2": "Я бо їм свідчу, що вони мають ревність Божу, та вона не розумна.",
        "3": "Не розуміючи Божої справедливости й шукаючи установити свою власну, вони не покорилися справедливості Божій.",
        "4": "Бо мета закону — Христос, на оправдання кожного, хто вірує.",
        "5": "Мойсей про праведність, що від закону, пише: «Той, хто його виконує, буде ним жити.»",
        "6": "А справедливість, що від віри, так говорить: «Не кажи у твоїм серці: Хто зійде на небо?» — тобто: Христа звести додолу;",
        "7": "або: «Хто зійде в безодню?» — тобто: щоб вивести Христа з мертвих.",
        "8": "Що, отже, вона каже? «Близько тебе слово: в твоїх устах і в твоїм серці», тобто, слово віри, що його проповідуємо.",
        "9": "Бо коли ти твоїми устами визнаватимеш Господа Ісуса і віруватимеш у твоїм серці, що Бог воскресив його з мертвих, то спасешся,",
        "10": "бо серцем вірується на оправдання, а устами визнається на спасіння.",
        "11": "Письмо бо каже: «Кожний, хто вірує в нього, не осоромиться.»",
        "12": "Немає бо різниці між юдеєм і між греком; бо той самий Господь усіх, багатий для всіх, хто його призиває;",
        "13": "бо «Кожний, хто призове ім'я Господнє, спасеться.»",
        "14": "Як же призиватимуть того, в кого не увірували? Як увірують у того, що його не чули? А як почують без проповідника?",
        "15": "І як будуть проповідувати, коли не будуть послані? Написано ж: «Які гарні ноги тих, що благовістять добро!»",
        "16": "Та не всі послухали Євангелії. Бо Ісая каже: «Господи, хто повірив тому, що ми чули?»",
        "17": "Тож віра із слухання, а слухання через слово Христове.",
        "18": "Та я питаю: Хіба вони не чули? Таж — «по всій землі рознісся їхній голос, їхні слова в кінці світу.»",
        "19": "І ще кажу: Може не зрозумів Ізраїль? Але ж перший Мойсей мовить: «Я викличу у вас заздрість не народом, збуджу ваш гнів народом нерозумним.»",
        "20": "А Ісая насмілюється і мовить: «Знайшли мене ті, що мене не шукали. Я об'явився тим, що про мене не питали.»",
        "21": "До Ізраїля ж каже: «Увесь день я простягав свої руки до неслухняного й упертого народу.»"
    },
    "11": {
        "1": "Отож питаю: Чи не відкинув Бог народ свій? Ніколи в світі! Бо і я ізраїльтянин, з роду Авраама, з коліна Веніямина.",
        "2": "Бог не відкинув свого народу, що його наперед вибрав. Чи ж ви не знаєте, що Письмо про Іллю говорить, коли він скаржиться до Бога на Ізраїля?",
        "3": "«Господи! Пророків твоїх повбивали і жертовники твої поруйнували, лишився тільки я один, і шукають душі моєї.»",
        "4": "І що ж йому відповідає віще слово Боже? «Зоставив я собі сім тисяч чоловік, що перед Ваалом коліна не схилили.»",
        "5": "Отак і нині є останок, вибраний за благодаттю.",
        "6": "Коли ж за благодаттю, то не за діла; інакше благодать не була б благодаттю.",
        "7": "Що ж? Чого Ізраїль шукав, того не осягнув, вибрані ж осягнули. А решта затверділи,",
        "8": "як написано: «Бог дав їм аж по нинішній день дух приголомшення, очі, щоб не бачили, і вуха, щоб не чули.»",
        "9": "А Давид каже: Нехай їхній стіл сильцем їм буде, пасткою: їм на падіння та на заплату.",
        "10": "Нехай їхні очі потемніють, щоб не бачили, а їхній хребет зігнеться назавжди.»",
        "11": "Отож питаю: Хіба вони спотикнулися, щоб упасти? Ні, зовсім ні! Але їхнє падіння стало для поган спасінням, щоб викликати їхню заздрість.",
        "12": "А коли їхнє падіння це багатство для світу і коли їхній занепад це для поган багатство, то скільки більше повнота їх?",
        "13": "Я ж кажу вам, погани, — оскільки я апостол поган, то величатиму моє служіння, —",
        "14": "надіючись, що, може, мені якось пощастить розбудити заздрість своїх, споріднених тілом і декого з них спасти.",
        "15": "Бо коли їхнє відкинення — примирення для світу, то що буде їхнє прийняття, як не життя з мертвих?",
        "16": "І коли первісток святий, то й тіло; і коли святий корінь, то святе й галуззя.",
        "17": "Коли ж деякі з галузок відламалися, а ти, будучи дичкою оливною, защеплений був між них і став співучасником кореня та оливкового соку,",
        "18": "то не вихваляйся перед галуззям. А коли вихваляєшся, то знай, що не ти носиш корінь, а корінь тебе.",
        "19": "Ти скажеш: «Гілля відчахнуто, щоб мене нащепити.»",
        "20": "Добре. Вони відламалися за невіру, а ти стоїш завдяки вірі. Тож не несися високо, а бійся!",
        "21": "Бо коли Бог не пощадив природного галуззя, то може й тебе не пощадити.",
        "22": "Тож май на увазі доброту і суворість Божу: на відпалих суворість, а на тебе доброта Божа, коли перебудеш у доброті; а коли ні, то й ти будеш відтятий.",
        "23": "Та й вони, як не зостануться в невірі, будуть прищеплені, бо Бог має силу їх знову прищепити.",
        "24": "Бо коли ти, відтятий від дикої з природи оливки, проти природи був прищеплений до доброї оливки, то скільки більше ті, що за природою будуть защеплені на власній оливці?",
        "25": "Не хочу бо, брати, щоб ви не відали цієї тайни — щоб не були самі в собі велемудрі, — що засліплення спало частинно на Ізраїля, поки не ввійдуть погани повнотою;",
        "26": "і так увесь Ізраїль спасеться, як написано: «Прийде з Сіону Визволитель, відверне від Якова безбожність.",
        "27": "Такий буде завіт мій з ними, як відпущу гріхи їхні.»",
        "28": "З огляду на Євангелію, вони через вас вороги; а з огляду на вибір Божий, вони улюблені заради батьків,",
        "29": "бо дари Божі і покликання незмінні.",
        "30": "Як ви колись були неслухняні Богові, а тепер помилувані через їхній непослух,",
        "31": "так і вони тепер, через милосердя, якого ви зазнали, стали неслухняні, щоб і вони тепер зазнали милосердя.",
        "32": "Бо Бог замкнув усіх у непослух, щоб усіх помилувати.",
        "33": "О глибино багатства, мудрости і знання Божого! Які незбагненні його постанови і недослідимі його дороги!",
        "34": "Хто бо коли зрозумів думку Господню? Хто був його дорадником?",
        "35": "Або хто дав йому наперед, щоб воно знову було йому віддане?",
        "36": "Все бо від нього, через нього і для нього. Йому слава навіки. Амінь."
    },
    "12": {
        "1": "Тож благаю вас, брати, на милість Божу, віддати тіла ваші як жертву живу, святу, приємну Богові: богослужбу від вас розумну.",
        "2": "І не вподібнюйтеся до цього світу, але перемінюйтесь обновленням вашого розуму, щоб ви переконувалися, що то є воля Божа, що добре, що вгодне, що досконале.",
        "3": "Ласкою, яка мені дана, я кажу кожному з вас: не думати понад те, що треба думати, а думати скромно, мірою віри, як Бог наділив кожному.",
        "4": "Бо як в одному тілі маємо багато членів і всі члени не виконують ту саму роботу,",
        "5": "отак і ми: численні — одне в Христі тіло, кожен один одному член.",
        "6": "Маючи ж, згідно з даною нам благодаттю, різні дари: коли то дар пророцтва, виконуймо його мірою віри;",
        "7": "хто має дар служіння, нехай служить; хто навчання, нехай навчає;",
        "8": "хто напоумлення, нехай напоумляє. Хто дає — у простоті; хто головує — дбайливо; хто милосердиться — то з радістю.",
        "9": "Любов нехай буде нелицемірна; ненавидівши зло, приставайте до добра.",
        "10": "Любіть один одного братньою любов'ю. Пошаною один одного випереджайте.",
        "11": "В ревності не будьте ліниві, духом горіть, Господеві служіть;",
        "12": "веселі в надії, в горі терпеливі, в молитві витривалі;",
        "13": "святих у потребах спомагайте і дбайте про гостинність.",
        "14": "Благословляйте тих, що вас гонять; благословляйте, не проклинайте.",
        "15": "Радуйтеся з тими, що радуються; плачте з тими, що плачуть.",
        "16": "Між собою будьте одної думки, про високе не мудруйте, радше до покірного схиляйтеся; не будьте зарозумілі на себе.",
        "17": "Нікому злом за зло не віддавайте; дбайте перед усіма людьми про добро.",
        "18": "Коли можливо, оскільки це від вас залежить, будьте з усіма людьми в мирі.",
        "19": "Самих себе не відомщайте, любі, а дайте місце гніву, написано бо: «Мені належить помста, я відплачу», — говорить Господь.",
        "20": "Але коли твій ворог голодує, нагодуй його; і коли має спрагу, напій його, бо, роблячи це, ти нагромаджуєш йому на голову розпалене вугілля.",
        "21": "Не дозволь, щоб зло тебе перемогло, але перемагай зло добром."
    },
    "13": {
        "1": "Кожна людина нехай кориться владі вищій: нема бо влади, що не була б від Бога; і ті, існуючі влади, установлені Богом.",
        "2": "Тим то, хто противиться владі, противиться Божому велінню, а ті, що противляться, самі на себе суд стягають.",
        "3": "Начальники бо страшні не тим, що добро, а тим, що зло чинять. Хочеш не боятися влади? Чини добро, і будеш мати похвалу від неї;",
        "4": "вона бо — слуга Божий, тобі на добро. А як ти чиниш зло, то бійся, бо недарма меч носить; вона — Божий слуга, що відомщає і карає того, хто чинить зло.",
        "5": "Тому треба коритися не тільки ради кари, але й ради сумління.",
        "6": "Через це бо платите й податки, бо то службовці Божі, що лише того й пильнують.",
        "7": "Тож дайте кожному належне: кому податок — податок, кому мито — мито, кому острах — острах, кому честь — честь.",
        "8": "Не майте жодних боргів ні у кого, крім боргу взаємної любови, бо той, хто любить другого, виконав закон.",
        "9": "Бо заповіді: «Не чини перелюбу», «Не вбивай», «Не кради», «Не пожадай», і всякі інші заповіді містяться у цьому слові: «Люби твого ближнього, як себе самого.»",
        "10": "Любов ближньому зла не чинить. Любов, отже, — виконання закону.",
        "11": "Тим більше, що ви знаєте час, що вже пора вам прокинутись із сну: тепер бо ближче нас спасіння, ніж тоді, як ми увірували.",
        "12": "Ніч проминула, день наблизився. Відкиньмо, отже, вчинки темряви й одягнімось у зброю світла.",
        "13": "Як день, — поводьмося чесно: не в ненажерстві та пияцтві, не в перелюбі та розпусті, не у сварні та заздрощах;",
        "14": "але вдягніться у Господа Ісуса Христа і не дбайте про тіло задля похотей."
    },
    "14": {
        "1": "Слабкого в вірі приймайте, не вступаючи з ним у суперечки.",
        "2": "Один вірить, що можна все їсти, а слабкий (у вірі) їсть городину.",
        "3": "Хто їсть, хай тим, що не їсть, не гордує; а хто не їсть, хай того, що їсть, не судить, бо Бог його прийняв.",
        "4": "Ти хто такий, що чужого слугу судиш? Своєму господареві стоїть він або падає; а стоятиме, бо Господь має силу втримати його.",
        "5": "Один відрізняє день від дня, для іншого ж — кожний день однаковий. Кожний нехай виробить собі певність думки.",
        "6": "Хто вважає на дні, ради Господа на них вважає; і хто їсть, ради Господа їсть, бож дякує Богові; і хто не їсть, ради Господа не їсть і дякує Богові.",
        "7": "Ніхто бо з нас не живе для себе самого і ніхто не вмирає для самого себе:",
        "8": "бо коли ми живемо, для Господа живемо; і коли ми вмираємо, для Господа вмираємо. Отож, чи ми живемо, чи вмираємо, ми Господні.",
        "9": "На це бо Христос умер і воскрес, щоб і над мертвими, і над живими панувати.",
        "10": "Ти ж чого судиш брата твого? Чого погорджуєш твоїм братом? Усі ми станемо перед судилищем Божим,",
        "11": "бо написано: «Як живу я, — каже Господь, — кожне коліно схилиться передо мною, і кожний язик визнає Бога.»",
        "12": "Так ото, кожний з нас сам за себе дасть відповідь Богові.",
        "13": "Тож не судімо більш один одного, а радше вважайте на те, щоб не класти нічого перед братом, об що він спотикнувся б або й упав.",
        "14": "Я знаю, я переконаний в Господі Ісусі, що нема нічого нечистого в самому собі; тільки коли хто думає, що щось нечисте, тому воно нечисте.",
        "15": "Коли твій брат сумує з-за їжі, то ти поводишся не за любов'ю. Не губи твоєю їжею того, за якого вмер Христос.",
        "16": "Не виставляйте вашого добра на зневагу.",
        "17": "Бо царство Боже не їжа і не пиття, а праведність, мир і радість у Святому Дусі.",
        "18": "Хто так служить Христові, той Богові вгодний і людям довподоби.",
        "19": "Дбаймо, отже, запопадливо про те, що веде до миру та до взаємного збудування.",
        "20": "Не руйнуй ради їжі Божого діла. Все чисте, та лихо чоловікові, що їсть, учиняючи спокусу.",
        "21": "Добре не їсти м'яса і вина не пити, ані того, через що твій брат спотикнувся б.",
        "22": "Ту віру, що ти маєш, тримай її про себе перед Богом. Щасливий той, хто не має викидів сумління в тому, що задумує робити.",
        "23": "А хто вагається, той, коли їсть, уже засуджений, бо не робить в добрій вірі; все бо, що не з віри, — гріх."
    },
    "15": {
        "1": "Ми, сильні, мусимо нести немочі безсильних, а не собі догоджати.",
        "2": "Кожний із нас нехай намагається догодити ближньому: на добро, для збудування.",
        "3": "Бо й Христос не собі догоджав, а як написано: «Зневаги тих, що тебе зневажають, упали на мене.»",
        "4": "Все бо, що було написане давніше, написане нам на науку, щоб ми мали надію через терпеливість й утіху, про які нас Письмо навчає.",
        "5": "Бог же терпеливости й утіхи, за прикладом Христа Ісуса, нехай дасть вам, щоб ви між собою однаково думали за Христом Ісусом;",
        "6": "щоб ви однодушно, одними устами славили Бога й Отця Господа нашого Ісуса Христа.",
        "7": "Тому приймайте один одного, як і Христос прийняв вас у Божу славу.",
        "8": "Кажу бо, що Христос став слугою обрізання ради Божої правди, щоб здійснити обітниці, які було дано отцям;",
        "9": "а погани щоб прославили Бога за його милосердя, як написано: «Тож прославлятиму тебе серед народів, співатиму імені твоєму!»",
        "10": "І знову каже: «Возрадуйтеся, погани, з його народом!»",
        "11": "І знову: «Хваліте Господа, всі народи! Нехай його виславляють усі люди!»",
        "12": "І ще каже Ісая: «Буде — паросток Єссея, що встане панувати над народами. На нього будуть надіятись народи.»",
        "13": "Нехай же Бог надії сповнить вас усякою радістю та миром у вірі, щоб ви збагатились у надії, силою Духа Святого.",
        "14": "А й я сам, мої брати, переконаний щодо вас, що ви й самі повні доброти, наповнені усяким знанням і можете один одного напоумляти.",
        "15": "А коли я, подекуди, трохи сміливіше був написав вам, то я зробив це, щоб пригадати вам завдяки благодаті, яка дана мені Богом",
        "16": "на те, щоб я був служителем Христа Ісуса між поганами і виконував священицьку службу Божої Євангелії, щоб жертва поган була милою і освяченою у Святім Дусі.",
        "17": "Я маю, отже, чим хвалитись у Христі Ісусі щодо речей Божих.",
        "18": "Не смію бо говорити про те, чого Христос не сподіяв через мене для послуху поган, словом і ділом,",
        "19": "силою знаків і чудес, силою Духа Божого; так що я розповсюднив Євангелію Христову від Єрусалиму й околиць аж до Ілірику,",
        "20": "вважаючи, однак, за честь не проповідувати Євангелії там, де Христове ім'я було вже відоме, щоб не будувати на чужій основі,",
        "21": "але як написано: «Ті, що про нього їм не звіщалось, його побачать; і ті, що про нього не чули, зрозуміють.»",
        "22": "Власне, тому я мав щоразу перешкоди, щоб прийти до вас.",
        "23": "Тепер же, не маючи більше поля праці в цих країнах і гаряче бажаючи з давніх літ до вас прибути, коли виберуся в Еспанію,",
        "24": "надіюсь, як буду проходити, побачити вас і що ви мене туди проведете, після того, як я трохи натішусь вами.",
        "25": "Тепер же йду в Єрусалим, святим служити,",
        "26": "бо Македонія і Ахая вирішили зробити якусь збірку на потреби вбогих святих в Єрусалимі.",
        "27": "Вирішили, та й винні їм: бо як погани стали спільниками їхніх духових благ, то повинні допомогти їм у тілесних.",
        "28": "Коли я це виконаю і вручу їм особисто цю збірку, направлюсь від вас в Еспанію.",
        "29": "Я знаю, що коли прийду до вас, то прийду в повноті Христового благословення.",
        "30": "Благаю вас, брати, Господом нашим Ісусом Христом і любов'ю Духа — ревно змагатися зо мною в молитвах за мене до Бога,",
        "31": "щоб мені вирватися від невірних в Юдеї і щоб служба моя в Єрусалимі була святим приємна;",
        "32": "щоб я з радістю прийшов до вас, коли на те воля Божа, і відпочив між вами.",
        "33": "Нехай Бог миру буде з усіма вами. Амінь."
    },
    "16": {
        "1": "Поручаю вам Фиву, сестру нашу, служительку Церкви в Кенхреях;",
        "2": "щоб ви її прийняли у Господі, як святим личить, та щоб допомогли їй у кожній справі, в якій би вона вас тільки потребувала, бо вона багатьом стала у пригоді та й мені самому.",
        "3": "Вітайте Прискиллу та Акилу, співробітників моїх у Христі Ісусі,",
        "4": "які за мою душу шию свою клали, яким не лише я один дякую, але також усі Церкви поган;",
        "5": "вітайте також їхню домашню Церкву. Вітайте Епенета, улюбленого мого, що є первісток Ахаї для Христа.",
        "6": "Вітайте Марію, що багато для вас трудилася.",
        "7": "Вітайте Андроніка та Юнію, родичів моїх і співв'язнів, що є визначні між апостолами, які випередили мене в Христі.",
        "8": "Вітайте Ампліята, улюбленого у Господі.",
        "9": "Вітайте Урбана, співробітника нашого в Христі, і Стахія, улюбленого мого.",
        "10": "Вітайте Апелла, випробуваного в Христі.",
        "11": "Вітайте Аристовулових. Вітайте Іродіона, родича мого. Вітайте Наркисових, що в Господі.",
        "12": "Вітайте Трифену і Трифосу, що працюють у Господі. Вітайте улюблену Персіду, що багато трудилась у Господі.",
        "13": "Вітайте Руфа, вибраного в Господі, і його та мою матір.",
        "14": "Вітайте Асинкрита, Флегонта, Гермеса, Патроваса, Герму і братів, що з ними.",
        "15": "Вітайте Філолога та Юлію, Нерея і його сестру, Олімпія і всіх святих, що з ними.",
        "16": "Вітайте один одного святим поцілунком. Усі Церкви Христові вас вітають.",
        "17": "Благаю вас, брати, остерігайтеся тих, що ширять незгоди та зневіру проти науки, якої ви навчились, і уникайте їх;",
        "18": "бо такі служать не Господові нашому Христові, а власному череву і милими та піднесеними словами зводять серця простодушних.",
        "19": "Ваша слухняність дійшла до всіх. Ви — моя радість, але я хочу, щоб ви були мудрі в доброму і від зла чисті.",
        "20": "Бог же миру роздавить незабаром сатану під вашими ногами. Благодать Господа нашого; Ісуса Христа (хай буде) з вами.",
        "21": "Вітає вас мій співробітник Тимотей, як також Лукій, Ясон та Сосипатр, мої родичі.",
        "22": "Вітаю вас у Господі я, Терцій, що написав цього листа.",
        "23": "Вітає вас Ґай, гостинний для мене і всієї Церкви.",
        "24": "Вітає вас Ераст, скарбник міський, і брат Кварт.",
        "25": "Тому ж, хто може вас утвердити згідно з моєю Євангелією та з проповідуванням Ісуса Христа, згідно з відкриттям тайни, промовчаної протягом відвічних часів,",
        "26": "а тепер же об'явленої через писання пророків, за веліннями предвічного Бога, розголошеної ж для всіх народів, щоб вони повинувалися вірі, —",
        "27": "Богові, єдиному мудрому, через Ісуса Христа, слава на віки вічні. Амінь."
    }
}