{
    "1": {
        "1": "Павло, з волі Божої апостол Христа Ісуса, і брат Тимотей, Церкві Божій, що в Корінті, з усіма святими в усій Ахаї:",
        "2": "благодать вам і мир від Бога, Отця нашого, і Господа Ісуса Христа.",
        "3": "Благословен Бог і Отець Господа нашого Ісуса Христа, Отець усякого милосердя і Бог усякої втіхи,",
        "4": "що втішає нас у всім нашім горі, щоб ми могли втішити тих, які у всяких скорботах, тією втіхою, якою Бог самих нас утішає.",
        "5": "Бо як маємо в нас надмір Христових страждань, так є в нас через Христа й надмір утішення.",
        "6": "Отже, чи то ми терпимо скорботи, то на вашу втіху та спасіння; чи втішаємось, то теж на вашу втіху, що дає вам силу переносити терпеливо ті самі страждання, які й ми терпимо.",
        "7": "Наша на вас надія тверда, бо знаємо, що так само, як ви берете участь у стражданнях, так візьмете й у радощах.",
        "8": "Ми бо не хочемо, брати, щоб ви не знали про нашу скорботу, яку ми пережили в Азії: ми були над міру й над силу так пригнічені, що не мали вже надії і жити.",
        "9": "Ми, дійсно, мали самі в собі присуд смерти, щоб надіялися не на самих себе, а на Бога, який воскрешає мертвих.",
        "10": "Він визволив нас від такої смерти, і визволяє далі. Маємо надію, що він ще визволить нас,",
        "11": "якщо й ви допоможете вашою молитвою за нас; щоб за той дар, який нам дається заради великого числа осіб, також багато хто склав подяку за нас.",
        "12": "Слава наша — це свідоцтво нашого сумління, як ми поводились у світі, зокрема щодо вас, — у святості й щирості Божій; не в мудрості тілесній, а в Божій благодаті.",
        "13": "Бо іншого вам не пишемо, як тільки те, що ви читаєте й розумієте. А надіюся, що зрозумієте це повнотою,",
        "14": "як вже зрозуміли нас частинно, що ми — ваша слава, як і ви — наша в день Господа нашого Ісуса Христа.",
        "15": "В оцій то певності хотів я прийти перше до вас, щоб удруге ви мали радість,",
        "16": "а потім від вас перейти в Македонію і знову з Македонії прийти до вас, щоб вирядили ви мене в Юдею.",
        "17": "Хіба я, мавши те на думці, вчинив легковажно? Чи те, що я задумую, задумую лише з людських міркувань так, що в мені одночас перебуває і «Так, Так», і «Ні, Ні»?",
        "18": "Бог мені свідок, що наше слово до вас не є «Так» і «Ні.»",
        "19": "Бо Син Божий, Ісус Христос, що його ми вам проповідували — я, Сильван і Тимотей, — не був «Так» і «Ні»; в ньому лише «Так» було.",
        "20": "Скільки бо обітниць Божих у ньому — «Так», і тому через нього «Амінь» Богові на славу через нас.",
        "21": "Той же, хто утверджує нас з вами во Христі і хто помазав нас, то Бог,",
        "22": "який поклав на нас свою печать і дав у наші серця завдаток Духа.",
        "23": "А я прикликаю свідком Бога на мою душу, що я, щадивши вас, не прийшов більше в Корінт.",
        "24": "Не начебто ми панували над вашою вірою, але ми хочемо співпрацювати — вам на радість; бо ви щодо віри стоїте міцно."
    },
    "2": {
        "1": "Я постановив собі не приходити до вас знов у смутку;",
        "2": "бо коли я вам завдаю смутку, то хто мене розвеселить, як не той, що зазнає від мене смутку?",
        "3": "Тож, написав я те, щоб, прийшовши, не мати смутку від тих, від яких мені належалася б радість; бо я відносно вас певний, що моя радість — радість усіх вас.",
        "4": "З великого бо горя та туги серця написав я вам і крізь ревні сльози — не щоб ви сумували, а щоб знали мою до вас любов надмірну.",
        "5": "Коли ж хтось і засмутив, не мене засмутив, але — щоб не перебільшувати — почасти вас усіх.",
        "6": "Досить такому тієї кари, яку наклала більшість;",
        "7": "так що, навпаки, краще вам простити та втішити, щоб надто великий смуток не зламав такого.",
        "8": "Тому благаю вас: Покажіть йому любов.",
        "9": "На те бо я і написав вам, щоб випробувати вас, чи ви слухняні в усьому.",
        "10": "Кому, отже, прощаєте, то і я прощаю; бо коли я простив, — оскільки мав я щось прощати, — то ради вас зробив те перед обличчям Христовим,",
        "11": "щоб нам не впасти жертвою сатани, бо задуми його нам добре відомі.",
        "12": "Прибув ото я в Троаду, щоб проповідувати Євангелію Христову; та хоч двері були мені відчинені в Господі,",
        "13": "я не мав спокою для свого духа, бо не знайшов там Тита, брата мого, і, попрощавшися з ними, пішов у Македонію.",
        "14": "А Богові подяка, який у Христі завжди веде нас у своїм переможнім почеті й через нас на кожному місці виливає запахущість свого знання.",
        "15": "Бо ми для Бога — пахощі Христові серед тих, що спасаються, і серед тих, що гинуть.",
        "16": "Для одних запах, що від смерти веде до смерти, а для інших — запах, що від життя веде до життя. Хто, отже, здатний до цього?",
        "17": "Ми не такі, як багато інших, що торгують словом Божим; ми щиро, ми від Бога говоримо, перед Богом, у Христі."
    },
    "3": {
        "1": "Чи починаємо знову самих себе поручати? Чи, може, потребуємо, як дехто, поручальних до вас, чи від вас листів?",
        "2": "Наш лист — це ви; лист, написаний у серцях наших, який усі люди знають і читають.",
        "3": "Відомо ж, що ви — лист Христа, виготуваний нами; написаний не чорнилом, але Духом Бога живого, не на камінних таблицях, а на тілесних таблицях серця.",
        "4": "А таке довір'я до Бога ми маємо через Христа,",
        "5": "— не щоб ми були самі здібні помислити щось із самих себе, здібність бо наша від Бога.",
        "6": "Він нас зробив здібними слугами Нового Завіту, не з букви, але з духу, бо буква убиває, дух же оживлює.",
        "7": "Коли ж служіння смерті, вирізане буквами на каміннях, було в (такій) славі, що сини Ізраїля не могли дивитися на обличчя Мойсея з-за блиску слави його обличчя, що мала зникнути,",
        "8": "то скільки більше служіння духа буде в славі?",
        "9": "Бо коли служіння осуду — славне, то служіння виправдання багато більш перевищує у славі.",
        "10": "І таким чином, те, що частинне було славне, не має більше слави ради переважаючої слави.",
        "11": "Бо коли те, що минуло, славне, то багато більше те, що перебуває, славне.",
        "12": "Тож маючи таку надію, ми повні сміливости,",
        "13": "а не як Мойсей, що на обличчя клав собі покрівець, щоб сини Ізраїля не дивилися на зникнення того блиску, що щезав;",
        "14": "але їхній розум притупився, бо аж по цей день, коли читається Старий Завіт, той сам покрівець зостається невідкритий, Христос бо його усуває.",
        "15": "І аж по сьогодні при читанні Мойсея лежить покрівець на серці їхнім.",
        "16": "«Та коли звертається до Господа, спадає покрівець.»",
        "17": "Господь же — дух, а де Господній дух, там воля.",
        "18": "Ми ж усі, мов дзеркало, відкритим обличчям віддзеркалюємо Господню славу й переображуємось у його образ, від слави у славу, згідно з діянням Господнього Духа."
    },
    "4": {
        "1": "Ось чому, мавши це служіння, як помилувані, ми не втрачаємо відваги.",
        "2": "Відкинувши ложну соромливість, ми не поводимося лукаво, ані не викривлюємо слово Боже, але, проповідуючи явно правду, поручаємо самих себе кожному людському сумлінню перед Богом.",
        "3": "А коли наша Євангелія закрита, то вона закрита для тих, які гинуть;",
        "4": "у яких бог цього віку осліпив розум, отих невіруючих, щоб їм не сяяло світло Євангелії слави Христа, який є образ Божий.",
        "5": "Бо ми не самих себе проповідуємо, але Христа Ісуса, Господа; самі ж ми — слуги ваші ради Ісуса.",
        "6": "Бо Бог, який сказав: «Нехай із темряви світло засяє», — він освітлив серця наші, щоб у них сяяло знання Божої слави, що на обличчі Ісуса Христа.",
        "7": "А маємо цей скарб у глиняних посудинах, щоб було видно, що велич сили є від Бога, а не від нас.",
        "8": "Нас тиснуть звідусіль, але ми не пригноблені; ми в труднощах, та ми не втрачаємо надії;",
        "9": "нас гонять, та ми не покинуті; ми повалені, та не знищені.",
        "10": "Увесь час носимо в тілі мертвоту Ісуса, щоб і життя Ісуса в нашім житті було явним.",
        "11": "Нас бо ввесь час живими віддають на смерть із-за Ісуса, щоб і життя Ісуса було явним у нашім смертнім тілі.",
        "12": "І так смерть діє в нас, а життя у вас.",
        "13": "Та мавши той самий дух віри, про який написано: «Я вірував, тому й говорив», — то й ми віримо, тому й говоримо;",
        "14": "бо знаємо, що той, хто воскресив Господа Ісуса, — воскресить і нас з Ісусом і поставить з вами.",
        "15": "Бо все це ради вас, щоб розмножена благодать через багатьох збагатила подяку на славу Божу.",
        "16": "Ось чому ми не втрачаємо відваги: хоч наша зовнішня людина занепадає, однак наша внутрішня обновлюється день-у-день.",
        "17": "Бо те, що одну мить триває, — наше легке горе — готує нам понад усяку міру вічну ваготу слави,",
        "18": "нам, що дивимося не на видиме, а на невидиме. Видиме бо — дочасне, а невидиме — вічне."
    },
    "5": {
        "1": "Бо знаємо, що коли земне наше житло, намет, розпадається, то маємо будівлю Божу, будинок нерукотворний, вічний на небі.",
        "2": "Тому в ньому й зідхаємо, бажаючи надягнути поверх того наше небесне житло,",
        "3": "якщо будемо ще вдягнені, а не нагі.",
        "4": "Доки ми в цім наметі, — стогнемо під гнітом, бо не хочемо роздягнутися, лише — вдягнутися, аби те, що в нас смертне, було проглинуте життям.",
        "5": "Бог же, що створив нас саме для цього, він дав нам завдаток Духа.",
        "6": "Увесь час, отже, ми повні відваги і знаємо, що поки в тілі живемо, перебуваємо далеко від Господа,",
        "7": "— бо ходимо вірою, а не видінням, —",
        "8": "ми ж відважні й радше воліємо вийти з тіла, щоб жити біля Господа.",
        "9": "Тому й намагаємося з усіх сил йому подобатися: чи ми в тілі, чи поза тілом.",
        "10": "Всім бо нам треба з'явитися перед судом Христовим, щоб кожний прийняв згідно з тим, що зробив, як був у тілі: чи добре, чи зле.",
        "11": "Знаючи, отже, що таке острах Господній, ми переконуємо людей; Богові ж ми стали явні, та надіюся, що й у ваших сумліннях ми — явні.",
        "12": "Не хочемо самих себе вам знову поручати, але даємо вам нагоду хвалитися нами, щоб ви мали що відповісти тим, які хваляться видимим, — не тим, що в серці.",
        "13": "Бо коли ми не при собі, то для Бога; а коли розсудливі, то для вас.",
        "14": "Бо любов до Христа спонукує в нас цю думку: Коли один умер за всіх, то всі вмерли.",
        "15": "А він умер за всіх, щоб ті, що живуть, жили вже не для самих себе, а для того, хто за них умер і воскрес.",
        "16": "Так що віднині по-людському ми не знаємо нікого. Коли ж і уявляли собі Христа по-людському, то його вже тепер так собі не уявляємо.",
        "17": "Тому, коли хтось у Христі, той — нове створіння. Старе минуло, настало нове.",
        "18": "Усе ж від Бога, який примирив нас із собою через Христа і дав нам службу примирення.",
        "19": "Бо то Бог у Христі примирив собі світ, не враховуючи людям їхніх переступів, поклавши в нас слово примирення.",
        "20": "Ми ж посли замість Христа, немов би сам Бог напоумлював через нас. Ми вас благаємо замість Христа: Примиріться з Богом!",
        "21": "Того, хто не знав гріха, він за нас зробив гріхом, щоб ми стали Божою праведністю в ньому."
    },
    "6": {
        "1": "Як співробітники, ми закликаємо вас, щоб благодаті Божої не приймати марно.",
        "2": "Бо каже: «Сприятливого часу я вислухав тебе, і в день спасіння я допоміг тобі. Ось тепер — час сприятливий, ось тепер — день спасіння.»",
        "3": "Ми не даємо нікому ніякої нагоди до спотикання, щоб не виставляти на глум наше служіння;",
        "4": "але в усьому виявляємо себе, як слуг Божих, у великій терпеливості, скорботах, у нуждах, у тіснотах,",
        "5": "під ударами, в темницях, у заколотах, у трудах, у неспанні, у постах,",
        "6": "у чистоті, у знанні, у довготерпеливості, у лагідності, у Святому Дусі, у щирій любові,",
        "7": "у слові правди, в силі Божій, у зброї справедливости в правиці й лівиці,",
        "8": "у славі й безчесті, у наклепах і в добрій славі; як обманці, однак правдиві,",
        "9": "як незнані, а проте надто знані; як ті, що вмирають, а все живі; як карані, та не забиті;",
        "10": "як сумні, та завжди веселі; як бідні, а багатьох збагачуємо; як ті, що нічого не мають, а все посідаємо.",
        "11": "Уста наші, корінтяни, відкрились до вас! Серце наше поширилось.",
        "12": "Вам у нас не тісно, тіснота — у вашім серці!",
        "13": "А ви взаємно, — мов до дітей говорю, — зробіть теж широким ваше серце!",
        "14": "Не спрягайтеся з невірними в чуже ярмо! Яка бо спільність праведности з беззаконням? Що спільного між світлом та темрявою?",
        "15": "Яка згода між Христом і Веліялом? Яка участь вірного з невірним?",
        "16": "Які взаємини між храмом Божим та ідолами? Ми бо храм Бога живого, як сам Бог сказав був: «Я поселюся в них, і (посеред них) буду ходити. Буду їхнім Богом, вони ж будуть моїм народом.",
        "17": "Тож вийдіть з-поміж них і відлучіться, — каже Господь. Нечистого не дотикайтесь, і я вас прийму.",
        "18": "Я буду вам Отцем, ви ж будете мені синами та дочками — каже Господь Вседержитель.»"
    },
    "7": {
        "1": "Маючи ж такі обітниці, о любі, очистьмо себе від усякої скверни тіла і духа, довершуючи наше освячення в Божому острасі.",
        "2": "Дайте нам місце в вашому серці. Ми нікого не скривдили, нікому шкоди не завдали, не визискували нікого.",
        "3": "Говорю це, не щоб вас осудити, бо я вже вам сказав, що ви в нашім серці, щоб умерти й жити разом.",
        "4": "У мене велике до вас довір'я, я вельми пишаюся вами. Я — повен утіхи, я переповнений радістю посеред усіх наших напастей.",
        "5": "Бо коли ми були прийшли в Македонію, тіло наше не мало ніякого спокою. У всьому лиш скорбота: зовні — борні, страхання всередині.",
        "6": "Та Бог, що втішає принижених, утішив нас приходом Тита;",
        "7": "і не лиш його приходом, а й утіхою, якої він зазнав від вас, оповідаючи нам про ваше палке бажання, про ваш смуток, про вашу горливість до мене, так, що я зрадів ще більше.",
        "8": "Хоч я і засмутив вас листом, не жалкую того; коли й жалкував, — бачу, що той лист, хоч і на час, був засмутив вас —",
        "9": "тепер же радію, не тому, що ви були засмутилися, а тому, що смуток ваш привів вас до каяття. Ви бо засмучені були задля Бога, так що ви від нас не зазнали шкоди.",
        "10": "Бо смуток задля Бога чинить спасенне каяття, якого жалувати не треба; а смуток цього світу — смерть спричинює.",
        "11": "Ось бо той смуток задля Бога — яку то він спричинив у вас старанність, яке ж виправдання, яке обурення, а який страх, яке палке бажання, яку горливість, яку відплату! Ви в усьому показали свою невинність у цій справі.",
        "12": "А коли й написав вам, то не задля того, хто образив, ані ображеного, але щоб виявилася між вами перед Богом ваша про нас дбайливість.",
        "13": "Тому ми втішилися. Та, крім цієї особистої втіхи, зраділи ми куди більше радістю Тита, що ви всі заспокоїли його дух.",
        "14": "А коли я був перед ним трохи похвалився вами, то я не зазнав сорому. Але, як ми завжди говорили вам правду, так і хвала наша перед Титом виявилась правдивою.",
        "15": "Серце його стає до вас ще прихильніше, коли він згадує послух усіх вас і як ви прийняли його з острахом та тремтінням.",
        "16": "Радію, що можу на вас покластись у всьому."
    },
    "8": {
        "1": "Повідомлюємо вас, брати, про ту ласку, що її Бог дав Церквам македонським.",
        "2": "Серед численних турбот, яких вони зазнали, їхня надмірна радість та їхня глибока бідність вилилась без краю на їхню багату щедрість;",
        "3": "вони мірою сили, — я про це свідчу, — і понад силу, добровільно,",
        "4": "вельми наполягаючи, просили нас, щоб ми дали їм ласку брати участь у службі на користь святих.",
        "5": "Вони ж, понад надію нашу, самих себе віддали перше Господеві, а потім нам, з Божої волі.",
        "6": "Ось чому ми благали Тита, щоб він, як був почав, так щоб скінчив між вами цю добродійну справу.",
        "7": "Тому ж, що відзначаєтесь у всьому, — у вірі, у слові, у знанні, у всякій пильності й у нашій любові до вас, — треба вам відзначатись і в цій добродійній справі.",
        "8": "Я не кажу як наказ, але щоб заради дбайливости інших випробувати щирість вашої любови.",
        "9": "Ви ж знаєте ласку Господа нашого Ісуса Христа, що задля вас став бідним, бувши багатим, щоб ви його вбожеством розбагатіли.",
        "10": "Даю в цьому лише раду: Воно бо вам личить, вам, що перші минулого року почали цю збірку, не тільки робити, але й бажати.",
        "11": "Тепер же закінчіть її, щоб і так, як гаряче бажали, так і довершили за своєю спроможністю.",
        "12": "Бо коли є охота дати, то вона приємна мірою того, хто що має, — не того, чого не має.",
        "13": "Тут не йдеться про те, щоб інші були в достатках, а ви у злиднях, але щоб була рівність:",
        "14": "щоб цим разом ваш надмір міг покрити їхню нестачу, а їхній надмір міг колись покрити вашу нестачу, і таким чином щоб панувала рівність,",
        "15": "як написано: «Хто був зібрав багато, не мав над міру, а хто мало, — не мав нестачі.»",
        "16": "Богові дяка, що дав у серце Тита таку саму до вас горливість;",
        "17": "бо він прийняв просьбу і, бувши повний запалу, доброхіть до вас пустився.",
        "18": "Ми з ним послали брата, якого за Євангелію усі Церкви хвалять",
        "19": "і який, крім того, був вибраний Церквами як наш супутник у цій добродійній справі, якій ми служимо на славу самого Господа й на відраду нашу,",
        "20": "вистерігаючися, щоб нам хтось не докоряв з-за тієї обильности пожертв, що ними завідуємо.",
        "21": "Бо ми дбаємо за добро не тільки перед Господом, але й перед людьми.",
        "22": "А разом з ними ми послали нашого брата, пильність якого ми часто випробували в багатьох речах, і який тепер куди пильніший із-за великого довір'я, що його до вас має.",
        "23": "Щодо Тита, то він мій товариш і коло вас співробітник; а щодо братів наших, то вони посланники Церков, слава Христова.",
        "24": "Дайте ж їм доказ вашої любови й нашої їм похвали про вас, перед обличчям Церков."
    },
    "9": {
        "1": "А про службу на користь святим мені зайво до вас писати,",
        "2": "бо знаю вашу добру волю і хвалю вас македонянам за неї, бо Ахая готова з минулого року; ваш запал заохотив багатьох.",
        "3": "Однак, я посилаю вам братів, щоб та хвала, якою я хвалив вас, не була щодо цього марна і щоб ви, як я сказав, були приготовані.",
        "4": "А то як прийдуть зо мною македоняни й застануть вас неготовими, ми, — щоб не сказати ви, — через ту певність осоромимося.",
        "5": "Я вважав, отже, потрібним просити братів, щоб вони вийшли до вас перед нами і приготували заздалегідь той заповіджений щедрий ваш дар, щоб він був готовий як правдивий дар, а не як вимушений даток.",
        "6": "Але я кажу: Хто скупо сіє, скупо буде жати; хто ж щедро сіє, той щедро жатиме.",
        "7": "Нехай дає кожний, як дозволяє серце, не з жалю чи примусу: Бог любить того, хто дає радо.",
        "8": "А Бог спроможний обсипати вас усякою благодаттю, щоб ви у всьому мали завжди те, що вам потрібне, та щоб вам ще й зосталось на всяке добре діло,",
        "9": "як написано: «Розсипав, дав убогим; праведність його перебуває вічно.»",
        "10": "Той, хто достачає насіння сіячеві, додасть і хліб на поживу, і примножить ваше насіння та зростить плоди вашої справедливости,",
        "11": "щоб ви у всьому збагатилися всякою щедротою, яка через нас складає Богові подяку.",
        "12": "Бо виконання цього служіння не тільки задовольнить потреби святих, але воно стане ще обильнішим завдяки численним подякам Богові.",
        "13": "Спогадуючи цю прислугу, вони будуть хвалити Бога за ваш послух у визнанні Євангелії Христової та за щедрість вашого дару для них і для всіх.",
        "14": "І вони своєю молитвою за вас з'являються вам зичливі — заради надмірної благодаті Божої у вас.",
        "15": "Подяка хай буде Богові за його дар несказанний!"
    },
    "10": {
        "1": "Я ж сам, Павло, особисто благаю вас лагідністю і ласкавістю Христа, — я, коли присутній між вами, — покірний, а коли від вас далеко, сміливий супроти вас.",
        "2": "Прошу ж вас, щоб коли до вас прийду, не довелося мені сміливо вживати тієї певности, яку думаю відважно показати супроти деяких, що собі уявляють, начебто ми руководилися чисто тілесними спонуками.",
        "3": "Ми живемо як люди, але не воюємо із спонук тілесних,",
        "4": "бо зброя нашої боротьби не тілесна, а сильна в Бозі на зруйнування твердинь; ми руйнуємо задуми",
        "5": "і всяку гордість, що повстає проти спізнання Бога, і беремо в полон усякий розум на послух Христові;",
        "6": "ми також готові покарати всякий непослух, як тільки ваш послух буде звершений.",
        "7": "Ви дивитеся на зовнішній вигляд. Коли хтось певний, що він Христовий, нехай розміркує ще раз у самім собі, що так, як він Христовий, так само й ми.",
        "8": "Бо якби я хвалився занадто нашою владою, що її нам Господь дав на збудування, а не на руїну вашу, я б не соромився,",
        "9": "— щоб не здавалося, що намагаюся листами вас налякати.",
        "10": "Листи його, мовляв, важкі та повні сили, але виглядом тіла він недолугий, і мова його — жалюгідна.",
        "11": "Такий нехай знає: які ми словом у листах неприсутніми, такі й будемо ділом присутніми.",
        "12": "Ми не відважуємося рівняти себе чи прирівнювати до деяких із тих, які самі себе поручають; та їм, які міряють самих себе на собі самих та прирівнюють самих себе до себе самих, бракує глузду.",
        "13": "Ми ж не будемо хвалитися надмірно, але за мірою правила, що його Бог призначив як мірку, щоб аж до вас прибути.",
        "14": "Ми бо не розтягаємося над міру, а воно було б так, якби ми до вас не прибули; ми ж таки й справді до вас прибули з Євангелією Христовою.",
        "15": "Не хвалимося також і чужими трудами над міру, але маємо надію, що й ми, коли ростиме ваша віра, звеличимося між вами за нашим правилом над міру;",
        "16": "і звіщатимемо Євангелію ген поза вами, не хвалившися готовим на чужому полі.",
        "17": "А хто хвалиться, нехай у Господі хвалиться.",
        "18": "Бо не той випробуваний, хто себе самого поручає, а той кого Бог поручає."
    },
    "11": {
        "1": "О, коли б ви могли потерпіти трохи мого безумства! Ба ви мене й терпите.",
        "2": "Я за вас ревную Божими ревнощами, бо я вас заручив одному лиш чоловікові, появив вас чистою дівою Христові.",
        "3": "Але боюся, щоб, як змій був обманув Еву своїм підступом, так не попсувалися думки ваші, й ви не відхилилися від простоти й чистоти щодо Христа.",
        "4": "Бо коли б хтось прийшов і проповідував іншого Ісуса, не того, що його ми вам проповідували, або якби ви прийняли іншого Духа, якого ви не прийняли, або іншу Євангелію, якої ви не одержали, — ви б радо терпіли.",
        "5": "Однак, гадаю, що я нічим не нижчий від тих «архиапостолів»!",
        "6": "Хоч я і неук словом, але не знанням, як ми вам перед усіма та в усьому показали.",
        "7": "Невже я допустився гріха, смиряючи себе самого, щоб вас піднести вгору, — вам бо проповідував даром Євангелію Божу?",
        "8": "Інші Церкви я оббирав, беручи від них плату, щоб вам служити.",
        "9": "І коли був у вас і терпів нестачу, я не був тягарем нікому, бо мені у моїй нестачі допомогли брати, що прийшли з Македонії. У всьому я вважав на себе, щоб вам не бути тягарем, і вважатиму й далі.",
        "10": "Як істина Христова, що в мені, — цієї похвали ніхто в мене не відніме у сторонах ахайських!",
        "11": "Чому? Хіба я не люблю вас? Бог те знає.",
        "12": "А що роблю, те робитиму й далі, щоб узяти всякий привід у тих, які приводу шукають, щоб вони були схожими на нас у тому, чим хваляться.",
        "13": "Оті бо — то апостоли неправдиві, робітники лукаві, що вдають апостолів Христових.",
        "14": "Воно й не диво: сам бо сатана вдає з себе ангела світла.",
        "15": "Нічого, отже, надзвичайного в тому, коли і його слуги вдають із себе слуг праведности. Кінець їхній буде за ділами їхніми.",
        "16": "Знову кажу: Нехай ніхто мене не вважає за безумного! А як ні, то прийміть мене за безумного, щоб і я міг трохи похвалитися.",
        "17": "Що я кажу, кажу те не в Господі, але немов у безумстві, що дає мені відваги хвалитися.",
        "18": "Тому що багато інших хваляться з тілесних спонук, то і я буду хвалитися,",
        "19": "бо ви радо терпите безумних, самі такі розумні!",
        "20": "Ви терпите, коли вас хтось неволить, коли хтось об'їдає, коли хтось обдирає, коли хтось ставиться до вас ізгорда, коли хтось б'є вас в обличчя!",
        "21": "На сором кажу це, які то слабкі ми виявилися. Та в чому б там хто не виявляв сміливости, — говорю мов безумний! — я також можу її виявити.",
        "22": "Вони євреї? Я теж! Вони ізраїльтяни? Я теж! Потомки Авраама? Я теж!",
        "23": "Слуги Христові? Говорю неначе нерозумний: Я більш від них. Куди більше в працях, куди більше в тюрмах, під ударами надмірно, у смертельних небезпеках часто.",
        "24": "Від юдеїв я прийняв п'ять раз по сорок (ударів) без одного;",
        "25": "тричі киями мене бито, раз каменовано, тричі корабель зо мною розбивався; день і ніч перебув я у безодні.",
        "26": "У подорожах часто, у річкових небезпеках, у небезпеках від розбійників, у небезпеках від земляків, у небезпеках від поган, у небезпеках у місті, у небезпеках у пустині, у небезпеках на морі, у небезпеках від братів неправдивих;",
        "27": "у праці та втомі, в недосипаннях часто, у голоді та спразі, часто в постах, у холоді й наготі!",
        "28": "Крім інших випадків, моя щоденна настирлива думка — журба про всі Церкви!",
        "29": "Хтось слабкий, а я не слабкий? Хтось спокушається, а я не розпалююся?",
        "30": "Коли ж треба хвалитися, то я моєю неміччю буду хвалитись.",
        "31": "Бог і Отець Господа Ісуса, — благословен вовіки! — знає, що я не говорю неправди.",
        "32": "В Дамаску правитель царя Арети стеріг місто дамащан, щоб мене схопити;",
        "33": "та мене спущено віконцем у коші з муру, і я втік з його рук."
    },
    "12": {
        "1": "Чи треба хвалитися? Воно й не личить, але я таки приступлю до видінь та до об'явлення Господа.",
        "2": "Я знаю чоловіка в Христі, що чотирнадцять років тому, — чи то було в тілі, не знаю, чи то було без тіла, не знаю, Бог знає, — був він узятий аж до третього неба.",
        "3": "І знаю, що той чоловік — чи в тілі, чи без тіла, не знаю, Бог знає, —",
        "4": "був узятий у рай і чув слова несказанні, яких годі людині вимовити.",
        "5": "Таким буду хвалитися, собою ж не буду хвалитися, хіба лиш моїми немочами.",
        "6": "А коли я захочу хвалитися, я не буду безумний, бо скажу правду; але я стримуюся, щоб про мене хтось не сказав більше, ніж у мені бачить або від мене чує.",
        "7": "А щоб я не загордів надмірно висотою об'явлень, дано мені колючку в тіло, посланця сатани, щоб бив мене в обличчя, щоб я не зносився вгору.",
        "8": "Я тричі благав Господа ради нього, щоб він від мене відступився,",
        "9": "та він сказав мені: «Досить тобі моєї благодаті, бо моя сила виявляється в безсиллі.» Отож, я краще буду радо хвалитися своїми немочами, щоб у мені Христова сила перебувала.",
        "10": "Тому я милуюся в немочах, у погорді, у нестатках, переслідуваннях та скорботах Христа ради; бо коли я немічний, тоді я міцний.",
        "11": "Я, хвалившися, видався безумним! Та ви мене примусили до того. Ви бо повинні були мене хвалити, тому що я нічим не гірший від тих «архиапостолів», хоч я і ніщо.",
        "12": "Ознаки апостола виявилися між вами: в усякому терпінні, в знаках, чудах та силах.",
        "13": "Чим бо ви були менші від інших Церков, — хіба тим, що я не був для вас тягарем? Простіть мені цю кривду!",
        "14": "Оце втретє я готовий прийти до вас, і тягарем не буду, бо шукаю не вашого, а вас. Не діти повинні збирати батькам маєтки, а батьки дітям.",
        "15": "Я радо витрачусь і сам себе пожертвую за ваші душі; якщо я люблю вас більше, то мав би бути менше люблений?",
        "16": "Та нехай буде, що я не обтяжав вас, але, бувши хитрим, узяв вас підступом.",
        "17": "Чи я вас використав через когось із тих, що до вас послав?",
        "18": "Я ублагав Тита і з ним послав брата. Хіба Тит вас використав? Хіба ж ми не тим самим ходили духом? Не тими самими слідами?",
        "19": "Віддавна вже думаєте, що ми виправдуємося перед вами. Ми перед Богом у Христі говоримо; а все вам, любі, на збудування.",
        "20": "Бо як прийду, боюся, що не знайду вас такими, як хочу, та й ви не знайдете мене таким, яким хотіли б; щоб не було між вами суперечок, заздрощів, гніву, сварок, обмов, нашептів, зарозумілости, безладдя,",
        "21": "щоб, коли я знову прийду, мій Бог задля вас не принизив мене, і щоб я не оплакував тих багатьох, які раніше згрішили й не покаялись у нечистоті, розпусті та в безсоромності, яких були допустилися."
    },
    "13": {
        "1": "Оце втретє йду до вас. «Кожна справа рішиться за словом двох або трьох свідків.»",
        "2": "Я вже перед тим сказав і ще раз повторюю, як за другої моєї присутности, так і тепер у відсутності: Як прийду знову, то не щадитиму тих, які раніш згрішили, й усіх інших.",
        "3": "Ви бо шукаєте доказу, що у мені говорить Христос, який супроти вас не безсильний, а сильний між вами.",
        "4": "Його ж розп'ято з-за немочі, але він живе з Божої сили. Та й ми, хоч і немічні в ньому, однак будемо з ним жити з Божої сили супроти вас.",
        "5": "Досліджуйте самих себе, чи ви у вірі; випробовуйте самих себе. Хіба не знаєте самі по собі, що Ісус Христос у вас перебуває? Хіба ви не випробувані!",
        "6": "Та, сподіваюся, ви спізнаєте, що ми не є невипробувані.",
        "7": "Ми молимося до Бога, щоб ви ніякого зла не чинили, — не, щоб ми з'явились випробувані, але щоб ви добро чинили, навіть якби ми самі з'явилися невипробувані.",
        "8": "Бо ми не можемо нічого проти правди, а лиш за правду.",
        "9": "Ми бо радуємося, коли ми немічні, ви ж — міцні. Власне про це ми й молимося, про вашу досконалість.",
        "10": "Тому й пишу вам це, не бувши поміж вами, щоб, коли прийду, не вживати строгости силою влади, яку дав мені Господь на те, щоб будувати, а не руйнувати.",
        "11": "А втім, брати, радійте, прагніть до досконалости, підбадьорюйтеся, будьте однієї думки, живіть мирно, і Бог любови та миру буде з вами.",
        "12": "Вітайте один одного святим цілунком. Всі святі вас вітають.",
        "13": "Благодать Господа Ісуса Христа й любов Бога і причастя Святого Духа з усіма вами!"
    }
}