{
    "1": {
        "1": "Що було споконвіку, що ми чули, що бачили нашими очима, що оглядали і чого руки наші доторкалися, про Слово життя, —",
        "2": "а життя об'явилось, і ми бачили й свідчимо й звістуємо вам життя вічне, що в Отця перебувало й нам явилося, —",
        "3": "що ми бачили й чули, звістуємо й вам, щоб і ви мали спільність із нами. А наша спільність — з Отцем і з його Сином Ісусом Христом.",
        "4": "І це ми вам пишемо, щоб наша радість була повна.",
        "5": "А ось та звістка, що ми від нього чули й звістуємо вам: Бог — світло, й ніякої у ньому темряви немає.",
        "6": "Коли ми кажемо, що маємо з ним спільність, а ходимо в темряві, то ми говоримо неправду й не чинимо правди.",
        "7": "А коли ходимо у світлі, як він сам — у світлі, ми маємо спільність один з одним, і кров Ісуса Христа, його Сина, нас очищує від усякого гріха.",
        "8": "Коли ми кажемо, що гріха не маємо, то ми самих себе обманюємо, і правди в нас немає.",
        "9": "Якже ми визнаємо гріхи наші, то він — вірний і праведний, щоб нам простити гріхи наші й очистити нас від усякої неправди.",
        "10": "Коли ми кажемо, що не згрішили, ми чинимо його неправдомовним, і слова його в нас немає."
    },
    "2": {
        "1": "Мої дітоньки, пишу вам те, щоб ви не грішили. Якже згрішить хтось, ми маємо заступника перед Отцем, Ісуса Христа, праведного.",
        "2": "Він — примирення за наші гріхи, і не лише за наші, а й за гріхи усього світу.",
        "3": "З того знаємо, що ми його спізнали, коли ми заповіді його бережемо.",
        "4": "Хто каже: «Я його знаю», і заповідей його не зберігає, той неправдомовець і в тому правди немає.",
        "5": "А хто береже його слова, в тому любов Божа справді досконала. З того й знаємо, що ми у ньому.",
        "6": "Хто каже, що в ньому перебуває, повинен так поводитись, як він поводився.",
        "7": "Любі! Не нову заповідь вам пишу, але давню, що ви одержали спочатку. Ця давня заповідь — слово, що ви чули.",
        "8": "Проте, нову заповідь пишу, — це правдиве в вас і в ньому, — бо темрява проминає, і правдиве світло вже світить.",
        "9": "Хто каже, що він у світлі, а ненавидить брата свого, той у темряві й досі.",
        "10": "Хто ж любить брата свого, той у світлі перебуває, і в ньому нема причини до падіння.",
        "11": "Хто ж ненавидить брата свого, той у темряві, і в темряві він ходить, і куди йде, не знає, бо темрява у нього засліпила очі.",
        "12": "Пишу вам, дітоньки, бо ваші гріхи відпущені вам із-за його імени.",
        "13": "Пишу вам, батьки, бо ви спізнали того, хто споконвіку. Пишу вам, юнаки, бо ви перемогли лукавого.",
        "14": "Писав вам, дітоньки, бо ви Отця спізнали. Писав вам, батьки, бо ви спізнали того, хто споконвіку. Писав вам, юнаки, бо ви сильні, і слово Боже у вас перебуває, і ви перемогли лукавого.",
        "15": "Не любіть світу, ні того, що у світі. Коли хтось любить світ, в того немає любови Отця;",
        "16": "бо все, що у світі, — пожадливість тіла, пожадливість очей і гординя життя, — не від Отця, а від світу.",
        "17": "А світ проминає, і його пожадливість; той же, хто чинить волю Божу, перебуває повіки.",
        "18": "Дітоньки, остання це година! І як ви чули, що має прийти антихрист, а тепер багато антихристів постало, то з цього пізнаємо, що остання година настала.",
        "19": "З-поміж нас вийшли, але з-між нас не були, — бо коли б з-між нас були, були б зосталися з нами, — лише щоб виявилося, що не всі вони від нас.",
        "20": "Ви ж маєте помазання від Святого й усе знаєте.",
        "21": "Я вам писав не тому, що ви не знаєте правди, а тому, що ви її знаєте і що ніяка брехня не походить від правди.",
        "22": "Хто неправдомовець, як не той, хто перечить, що Ісус є Христос? Він — антихрист, що відрікається Отця і Сина.",
        "23": "Кожний, хто відрікається Сина, той і Отця не має. Хто ж визнає Сина, має й Отця.",
        "24": "Те, що ви чули спочатку, нехай у вас перебуває. Якщо у вас буде перебувати те, що ви спочатку чули, то й ви будете в Сині і в Отці перебувати.",
        "25": "Ось та обітниця, яку він сам обіцяв вам: життя вічне.",
        "26": "Це я вам написав про тих, що вводять вас в оману.",
        "27": "А помазання, що ви від нього прийняли, у вас перебуває, і ви не потребуєте, щоб хтось навчав вас, бо його помазання вас про все навчає. Воно і правдиве, і необманне. Так, як воно вас навчило, перебувайте в ньому.",
        "28": "Отож, дітоньки, перебувайте в ньому, щоб, як з'явиться, ми мали довір'я і не осоромилися перед ним під час його приходу.",
        "29": "Коли ви знаєте, що він праведний, то знайте теж, що всякий, хто чинить справедливість, від нього народився."
    },
    "3": {
        "1": "Дивіться, яку велику любов дарував нам Отець, щоб ми дітьми Божими звалися. Ми і є ними. І тому світ нас не знає, бо він його не спізнав.",
        "2": "Любі! Ми тепер — діти Божі, і ще не виявилося, чим будемо. Та знаємо, що коли виявиться, ми будемо до нього подібні, бо ми побачимо його, як є.",
        "3": "І кожен, хто має на нього цю надію, себе очищує, так само, як і він чистий.",
        "4": "Кожен, хто чинить гріх, чинить також беззаконня, бо гріх є беззаконня.",
        "5": "Ви ж знаєте, що він з'явився, щоб наші гріхи взяти, а гріха в ньому нема.",
        "6": "Кожен, хто в ньому перебуває, не грішить. Кожен, хто грішить, його не бачив і його не спізнав.",
        "7": "Дітоньки, ніхто нехай не вводить вас в оману. Хто чинить правду, той праведний, як і він — праведний.",
        "8": "Хто чинить гріх, той від диявола, бо диявол грішить від початку. На це з'явився Син Божий, щоб знищити діла диявола.",
        "9": "Кожен, хто народився від Бога, гріха не чинить, бо його насіння в ньому перебуває; і він не може грішити, бо він від Бога народився.",
        "10": "З того виявляються діти Божі й діти дияволові: кожен, хто не чинить справедливости, не є від Бога, а й той, хто не любить брата свого.",
        "11": "Бо це та звістка, яку ви від початку чули: щоб один одного любити,",
        "12": "а не як Каїн, який був від лукавого й убив брата свого. Та й за що він забив його? Бо лихі були його вчинки, а брата його — справедливі.",
        "13": "Не дивуйтеся, брати, коли світ вас ненавидить.",
        "14": "Ми знаємо, що ми перейшли від смерти до життя, бо любимо братів. Хто не любить, той у смерті перебуває.",
        "15": "Кожен, хто ненавидить брата свого, — душогубець, а ви знаєте, що ніякий душогубець не має в собі життя вічного, що в ньому перебувало б.",
        "16": "З цього ми спізнали любов, бо він за нас поклав свою душу; і ми також повинні за братів душі класти.",
        "17": "Коли хтось має достатки цього світу і бачить брата свого в нестачі й замикає перед ним своє серце, то як любов Божа може перебувати в ньому?",
        "18": "Дітоньки! Не любімо словом, ані язиком, лише — ділом і правдою.",
        "19": "З цього ми спізнаємо, що ми від правди, і заспокоїмо перед ним серце наше;",
        "20": "коли б нас обвинувачувало серце: Бог більший, ніж наше серце, і він усе знає.",
        "21": "Любі! Коли серце не винує, то ми маємо довір'я перед Богом,",
        "22": "і що б ми не просили, одержуєм від нього, бо заповіді його бережемо і чинимо те, що йому вгодне.",
        "23": "А ось його заповідь: Вірувати в ім'я його Сина Ісуса Христа й любити один одного, як він дав був нам заповідь.",
        "24": "Хто його заповіді зберігає, той і перебуває в нім, а він у ньому; і ми знаємо, що він у нас перебуває, від Духа, що його він дав нам."
    },
    "4": {
        "1": "Любі, не кожному духові вірте, а випробовуйте духів, чи вони від Бога, — багато бо лжепророків прийшло на світ.",
        "2": "З цього спізнавайте Божий дух: кожен дух, який визнає, що Ісус Христос прийшов у тілі, той від Бога.",
        "3": "А кожен дух, що не визнає Ісуса, — той не від Бога, але антихриста, про якого ви чували, що він прийде, та й тепер уже у світі.",
        "4": "Ви, діточки, від Бога, і перемогли їх, бо більший той, хто у вас, ніж той, хто у світі.",
        "5": "Вони від світу, тому й говорять по-світському, і світ їх слухає.",
        "6": "Ми — від Бога. Хто знає Бога, слухає нас; хто ж не від Бога, не слухає нас. З цього спізнаємо дух правди й дух омани.",
        "7": "Любі, любім один одного, бо любов від Бога, і кожен, хто любить, народився від Бога і знає Бога.",
        "8": "Хто не любить, той не спізнав Бога, бо Бог — любов.",
        "9": "Цим виявилася до нас любов Божа, що Бог свого єдинородного Сина послав у світ, щоб ми жили через нього.",
        "10": "Любов же полягає не в тому, що ми полюбили Бога, а що він полюбив нас і послав Сина свого — примирення за гріхи наші.",
        "11": "Любі, коли Бог так полюбив нас, то й ми повинні один одного любити.",
        "12": "Бога ніхто ніколи не бачив. Коли ми любимо один одного, то Бог у нас перебуває, і його любов у нас досконала.",
        "13": "Що ми перебуваємо в ньому, і він у нас, ми пізнаємо з того, що він дав нам від Духа свого.",
        "14": "І ми бачили і свідчимо, що Отець послав Сина — Спаса світу.",
        "15": "Хто визнає, що Ісус — Син Божий, Бог у тому перебуває, і він у Бозі.",
        "16": "Ми пізнали й увірували в ту любов, яку Бог до нас має. Бог є любов, і хто перебуває в любові, той перебуває в Бозі, і Бог перебуває в ньому.",
        "17": "Любов у нас звершується в тому, що ми маємо довір'я в день суду, бо як він є, так і ми в цьому світі.",
        "18": "Страху нема в любові, а, навпаки, досконала любов проганяє геть страх, бо страх має в собі кару, а хто боїться, той недосконалий у любові.",
        "19": "Ми любимо, бо він перший полюбив нас.",
        "20": "Коли хтось каже: «Я люблю Бога», а ненавидить брата свого, той не правдомовець. Бо хто не любить брата свого, якого бачить, той не може любити Бога, якого він не бачить.",
        "21": "І таку ми заповідь одержали від нього: «Хто любить Бога, той нехай любить і брата свого.»"
    },
    "5": {
        "1": "Кожен, хто вірує, що Ісус є Христос, той народився від Бога; і кожен, хто любить того, хто породив, той любить і того, хто народився від нього.",
        "2": "З цього пізнаємо, що любимо дітей Божих, коли Бога любимо й заповіді його виконуємо.",
        "3": "Це бо любов до Бога: берегти його заповіді. А заповіді його не тяжкі.",
        "4": "Бо все, що народжується від Бога, перемагає світ. І оце перемога, яка перемогла світ: віра наша.",
        "5": "А хто перемагає світ, як не той, хто вірує, що Ісус — Син Божий?",
        "6": "Це той, хто прийшов водою і кров'ю: Ісус Христос. І не водою тільки, а водою і кров'ю. І Дух свідчить, бо Дух то правда;",
        "7": "бо троє свідчать:",
        "8": "Дух, вода і кров, і оті троє — водно.",
        "9": "Коли приймаємо свідоцтво людське, то свідоцтво Боже більше. Таке бо свідоцтво Боже, що він нам свідчить про Сина свого.",
        "10": "Хто вірує в Сина Божого, той має в собі це свідоцтво. Хто не вірує в Бога, той неправдомовним його робить, бо він не вірить свідоцтву, яким Бог свідчить про Сина свого.",
        "11": "І ось це свідоцтво: Бог дав нам життя вічне, і це життя — у його Сині.",
        "12": "Хто має Сина, той життя має; хто ж Сина Божого не має, той життя не має.",
        "13": "Я вам писав це, щоб ви знали, що маєте життя вічне, — ви, що віруєте в ім'я Сина Божого.",
        "14": "І ось те довір'я, що ми маємо до нього: коли просимо щось, згідне з його волею, він вислухає нас.",
        "15": "І коли знаємо, що він вислухає нас, чого б ми не просили, то знаємо, що одержуємо те, що просили.",
        "16": "Коли хто бачить брата свого, який грішить гріхом не на смерть, нехай молиться, і він дасть йому життя, тим, що грішать не на смерть; бо є гріх, що веде на смерть, і я не за цей кажу, щоб молитися.",
        "17": "Всяка несправедливість — гріх, але є гріх, що не веде до смерти.",
        "18": "Ми знаємо, що кожен, хто народився від Бога, не грішить. Але народжений від Бога береже себе, і лукавий його не чіпає.",
        "19": "Ми знаємо, що ми від Бога і що ввесь світ лежить у лихому.",
        "20": "Ми знаємо також, що Божий Син прийшов і дав нам розум, щоб ми Правдивого пізнали. Ми — у Правдивім, у його Сині Ісусі Христі. Він — правдивий Бог і життя вічне.",
        "21": "Дітоньки, бережіться ідолів!"
    }
}