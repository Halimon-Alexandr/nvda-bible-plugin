{
    "1": {
        "1": "Вітання від Павла, Силуана й Тимофія церкві солунській, яка належить Богу Отцю і Господу Ісусу Христу. Благодать Божа вам і мир.",
        "2": "Ми завжди дякуємо Богові за вас усіх і згадуємо про вас у своїх молитвах.",
        "3": "Ми ніколи не забуваємо перед Богом, Отцем нашим, про труди ваші завдяки вірі, про працю вашу, що йде від любові вашої, і про терпіння ваше, що надихане надією на Господа нашого Ісуса Христа.",
        "4": "Ми знаємо, брати і сестри улюблені Богом, що Він обрав саме вас бути Його народом.",
        "5": "Бо наша Благовість дійшла до вас не лише словами, а з силою, з Духом Святим, з глибоким переконанням у її істинності. Ви знаєте, як ми жили, коли були з вами. І це було заради вас.",
        "6": "І ви стали подібними до нас і Господа. Ви прийняли Послання серед багатьох мук із радістю, що йде від Святого Духа.",
        "7": "Отож бо й стали ви взірцевим прикладом для всіх віруючих у Македонії та Ахаї.",
        "8": "Бо Слово Господнє йшло від вас, й було його чути поза межами Греції, і про віру вашу стало відомо повсюди. Тож нам не треба нічого казати.",
        "9": "Усюди люди самі говорять, про те, як прийняли ви нас, і про те, як відвернулися ви від бовванів, щоб служити живому та істинному Богові.",
        "10": "І щоб очікувати пришестя Його Сина з небес — Того, Кого Бог воскресив із мертвих, а саме Ісуса, Який спасе нас від прийдешнього гніву Божого."
    },
    "2": {
        "1": "Браття і сестри, ви самі знаєте, що наш прихід до вас не був марним.",
        "2": "Як вам відомо, перед нашим приходом до вас, ми зазнали страждань і зневаги у Филипах. Але з допомогою нашого Бога ми відважилися проповідувати вам Добру Звістку, що йде від Бога, незважаючи на сильний опір.",
        "3": "Насправді вчення наше не є наслідком ні обману, ні нечистих намірів, ні лукавства.",
        "4": "Навпаки, ми говоримо як люди, яких, після багатьох випробувань, Бог визнав гідними довіри нести Добру Звістку. Тож ми не людям намагаємося догоджати, а Богові, Який бачить, що в серцях наших.",
        "5": "Як ви знаєте, ми ніколи не приходили до вас з улесливими словами, проповіді наші ніколи не були засобом приховати нашу пожадливість. Бог тому свідок!",
        "6": "Ми не шукали похвали ні від людей, ні від вас, ані від кого іншого.",
        "7": "Як апостоли Христові, ми могли б використати нашу владу примусити вас допомогти нам, але ми були лагідні з вами, ніби мати, яка з любов’ю дбає про дітей своїх.",
        "8": "Відчуваючи таку любов до вас, ми готові були розділити з вами не лише Добру Звістку Божу, але й життя наше.",
        "9": "Браття і сестри, я знаю, що ви пам’ятаєте наш тяжку працю. Ми працювали день і ніч, щоб нікого з вас не обтяжувати, проповідуючи вам Добру Звістку Божу.",
        "10": "Ви тому свідки і Бог тому свідок, як свято, праведно й бездоганно поводилися ми з вами, віруючими.",
        "11": "Ви добре знаєте, що ставилися ми до кожного з вас, як батько до своїх власних дітей.",
        "12": "Ми підбадьорювали вас, втішали й спонукали жити так, як це бажано Богові. Він закликає вас увійти до Його Царства й розділити Його славу.",
        "13": "Тому ми постійно дякуємо Богові, що, одержавши Послання Боже, від нас почуте, ви прийняли його не як людське слово, а таким, яким воно є насправді — Посланням Божим, що діє у вас, віруючих.",
        "14": "Бо ви, брати і сестри, подібні до церков Господніх в Юдеї, які належать Ісусу Христу: ви постраждали від своїх співвітчизників так само, як і вона від своїх — юдеїв.",
        "15": "Ті євреї вбили Господа Ісуса і пророків, та вигнали нас зі своєї землі. Вони не до вподоби Богові і виступають проти всіх людей.",
        "16": "Вони намагаються перешкодити нам проповідувати поганам, щоб ті змогли спастися. Але ж всім цим вони лише додають все більше гріха до тих, що вже скоїли. І зрештою, їх спіткає гнів Божий.",
        "17": "Щодо нас, брати і сестри, то ми розлучилися ненадовго. Ми розлучилися тілом, а не думками. Ми сповнені великого бажання побачити вас.",
        "18": "Так, ми дуже хотіли прийти до вас. Особливо я, Павло, знову і знову намагався прийти, але сатана перешкоджав нам.",
        "19": "Тож хіба не ви наша надія, радість і вінець наш, яким ми так пишатимемося, коли станемо перед Господом нашим Ісусом в день Його пришестя?",
        "20": "Так, ви — наша шана і радість!"
    },
    "3": {
        "1": "Тож не в змозі це більше витримати, ми вирішили самі залишитися в Афінах.",
        "2-3": "Ми послали Тимофія, нашого брата і товариша в праці Божій, у проголошенні Доброї Звістки про Христа. Ми послали його, щоб зміцнити вас і підбадьорити в вашій вірі, щоб ніхто не похитнувся через ці труднощі, які маємо ми зараз. Бо ви самі знаєте, що ми призначені на це.",
        "4": "Навіть коли ми були з вами, то наперед застерігали вас, що страждатимемо. Тож, як вам добре відомо, воно так і сталося.",
        "5": "Отже, не маючи змоги більше чекати, я вирядив Тимофія довідатися про вашу віру. Я боявся, щоб лукавий часом не спокусив вас, і щоб наш тяжкий труд не був марний.",
        "6": "Але Тимофій щойно повернувся від вас і приніс нам Добру Звістку про віру вашу і любов. Він сказав нам, що ви завжди тепло згадуєте про нас, і що маєте сильне бажання побачити нас так само, як і ми бажаємо побачити вас.",
        "7": "Тож, брати і сестри, у всіх наших стражданнях і гоніннях ми підбадьорилися вірою вашою.",
        "8": "Так, ми тепер сповнені життя, бо знаємо, що ви міцно стоїте в Господі.",
        "9": "Яку подяку ми можемо віддати Богові за вас, за всю ту радість, що ми маємо перед нашим Богом?",
        "10": "Ми ревно молимось і вдень, і вночі, щоб змогли ми вас побачити знов і дати вам усе необхідне, аби зміцнити вашу віру.",
        "11": "Тож нехай сам Бог наш і Отець і Господь Ісус спрямують наш шлях до вас.",
        "12": "Нехай Господь примножить і збагатить вас любов’ю одне до одного й до всіх інших, так само, як і ми сповнені любові до вас.",
        "13": "Нехай Він зміцнить в вас бажання праведного життя і зробить вас невинними й святими перед Богом нашим і Отцем у час пришестя Господа нашого Ісуса з усіма Його святими людьми."
    },
    "4": {
        "1": "Браття і сестри! Зараз я маю ще дещо вам сказати. Ви одержали від нас учення, де сказано, як вам належить жити, щоб це було до вподоби Богові. Ви так і живете. Та ми благаємо і закликаємо вас як послідовників Господа Ісуса й далі продовжувати так жити, але з іще більшим завзяттям.",
        "2": "Бо ви ж знаєте, які настанови ми дали вам волею Господа Ісуса.",
        "3": "А Бог ось чого бажає: щоб ви були святі, щоб уникали розпусти.",
        "4-5": "Він бажає, щоб кожен із вас навчився контролювати тіло своє і тримати його у святості й честі, а не віддаватися хіті й пристрасті, мов ті погани, хто не знають Бога.",
        "6": "Він також бажає, щоб ніхто не кривдив брата свого і не обдурював його, бо Господь покарає людей за такі гріхи. Ми вам уже казали про це і застерігали вас.",
        "7": "Бо Бог покликав нас бути святими, а не жити в гріху.",
        "8": "Отже, хто відкидає вчення, той зневажає не людей, а Бога, Який дає вам також і Духа Святого.",
        "9": "Щодо любові вашої до братів і сестер в Христі, то ви не потребуєте, щоб ми писали вам про це. Адже Бог навчив вас самих любити одне одного.",
        "10": "І ви справді так і поводитеся з братами своїми по всій Македонії. Та ми закликаємо вас, брати і сестри, ще міцніше любити їх.",
        "11": "Прагніть жити в мирі, дбайте про своє діло, самі заробляйте собі на прожиток, як ми і наказували вам.",
        "12": "Та якщо ви так робитиме, то невіруючі поважатимуть ваш спосіб життя, і ви ніколи не залежатиме ні від кого в потребах своїх.",
        "13": "Ми хочемо, щоб ви знали, брати і сестри, щоб ви не сумували за тими, хто помер, як ті люди, хто не має надії.",
        "14": "Бо коли ми віримо, що Ісус помер, а потім воскрес із мертвих, то ми віримо і в те, що Бог так само поверне з Ісусом і тих, хто помер.",
        "15": "І те, що ми кажемо вам зараз є Посланням Божим: ми, хто все ще житиме під час пришестя Господнього, приєднаємося до Нього, але звісно, ми не будемо попереду померлих.",
        "16": "Та коли голосно пролунає наказ Архангела і просурмлять Божі сурми, то Господь сам зійде з небес, і ті, хто помер в Христі, воскреснуть першими.",
        "17": "Після цього ми, хто лишиться живими, будемо піднесені на хмари разом із померлими, щоб зустрітися з Господом на небесах. Отже, ми будемо з Господом вічно.",
        "18": "Тож втішайте одне одного цими словами."
    },
    "5": {
        "1": "Немає потреби писати вам, брати і сестри, про часи і строки.",
        "2": "Ви самі добре знаєте, що День, коли повернеться Господь, прийде несподівано, мов злодій уночі.",
        "3": "Люди казатимуть: «Усе мирно і спокійно». І тоді зненацька настигне їх загибель, немов муки вагітної жінки. Й ніхто з них не уникне смерті!",
        "4": "Але ви, брати і сестри, не перебуваєте в темряві, та той День не застане вас зненацька, немов злодій.",
        "5": "Бо всі ви належите світлу і дню. Ми не належимо ні ночі, ані темряві.",
        "6": "Тож не будемо спати, як інші, а пильнуймо і маймо самовладання.",
        "7": "Бо ті, хто сплять — сплять уночі, і хто п’є — впивається вночі.",
        "8": "Та оскільки ми належимо дню, то матимемо самовладання. Вберемося ж у панцир віри й любові та в шолом надії на спасіння.",
        "9": "Бог вибрав нас не для того, щоб терпіли ми гнів Його, а щоб ми дістали спасіння через Господа нашого Ісуса Христа.",
        "10": "Він помер за нас, щоб ми, чи живемо, чи вмерли вже, коли Він прийде, змогли жити разом із Ним.",
        "11": "Тож підбадьорюйте і зміцнюйте духовно одне одного, як ви вже це й робите.",
        "12": "Але благаємо вас, брати і сестри, шануйте тих послідовників Господніх, хто тяжко трудиться серед вас, навчаючи і піклуючись про вас.",
        "13": "Любіть їх і ставтеся до них з якнайбільшою повагою за їхню працю. Живіть у мирі між собою.",
        "14": "Ми благаємо вас, браття: наставляйте на розум ледарів, втішайте малодушних, допомагайте слабким. Будьте терплячі з усіма.",
        "15": "Пильнуйте, щоб ніхто не платив злом за зло, та завжди намагайтеся робити добро одне одному і всім людям.",
        "16": "Будьте завжди радісні.",
        "17": "Постійно моліться.",
        "18": "Дякуйте Богові при всіх обставинах, бо саме так Господь хоче, щоб ви жили в Христі Ісусі.",
        "19": "Не давайте згаснути Духові Святому.",
        "20": "Не ставтеся з презирством до пророцтва,",
        "21": "але ж зробіть звичкою для себе все перевіряти, щоб бути певними у тому, що те чи інше йде від Бога. Тримайтеся добра,",
        "22": "та стережіться всілякого зла.",
        "23": "І нехай сам Бог, Джерело миру, зробить вас чистими і відданими Йому. Нехай усе єство ваше — дух, душа і тіло будуть збережені непорочними до приходу Господа нашого Ісуса Христа.",
        "24": "Бо Той, Хто покликав вас, здійснить це. Йому можна довіритися.",
        "25": "Браття і сестри, просимо, моліться й за нас.",
        "26": "Вітайте всіх братів святим поцілунком.",
        "27": "Заклинаю вас Господом прочитати цього листа всім братам.",
        "28": "Нехай благодать Господа нашого Ісуса Христа буде з вами."
    }
}