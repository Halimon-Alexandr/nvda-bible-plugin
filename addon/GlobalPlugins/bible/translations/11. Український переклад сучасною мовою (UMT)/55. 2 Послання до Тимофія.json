{
    "1": {
        "1-2": "Вітання від Павла, волею Божею апостола Ісуса Христа, посланого розповісти людям про обітницю життя в Ісусі Христі, до Тимофія, улюбленого сина. Нехай благодать, милість і мир від Бога Отця і від Господа нашого Ісуса Христа будуть з тобою.",
        "3": "Я дякую Богові, Якому служу, як і прабатьки мої, з чистим сумлінням, що постійно згадую тебе у своїх молитвах вдень і вночі.",
        "4": "Пам’ятаючи сльози твої, я палко бажаю побачити тебе, щоб сповнитися радістю.",
        "5": "Я згадую про твою щиру віру, яку перше мали твоя бабуся Лоїда і твоя матір Евнікія. Я певний, що ти маєш таку ж саму віру.",
        "6": "Тому нагадую тобі, і надалі розпалюй полум’я дару Божого, що ти дістав, коли я поклав свої руки на тебе.",
        "7": "Бог дарував нам не Дух боягузства, а дух сили, любові й самовладання.",
        "8": "Тож не соромся свідчити про Господа нашого і не соромся мене, кинутого за грати заради Нього. Приєднайся до мене в стражданнях моїх за Добру Звістку з силою, дарованою тобі Богом.",
        "9": "Всевишній спас нас і покликав до святого життя не за те, що ми зробили, а через волю Його і благодать, які були вже дані нам в Христі Ісусі перед початком часів.",
        "10": "Але лише тепер вона виявилася нам, коли прийшов Ісус Христос, наш Спаситель. Він знищив смерть й, через Добру Звістку, відкрив нам шлях до життя і безсмертя.",
        "11": "Для того, щоб поширювати цю Добру Звістку, мене було призначено проповідником, апостолом і вчителем.",
        "12": "І саме з цієї причини зараз я страждаю, але не соромлюся, бо знаю Того, в Кого повірив. Я певний, що Він здатний захистити усе, що довірив мені, аж поки той День не настане.",
        "13": "Тримайся того зразка істинного вчення, що почув від мене, роби це з вірою і любов’ю, які ми маємо в Ісусі Христі.",
        "14": "Зберігай це дорогоцінне вчення, яке було довірено тобі Духом Святим, котрий живе в нас.",
        "15": "Як ти знаєш, усі, хто з Азії, покинули мене. Серед них Фіґел та Ґермоґен.",
        "16": "Нехай Бог явить милість дому Онисифора, бо він багато разів підбадьорював мене і не соромився, що я знаходився у в’язниці.",
        "17": "Навпаки, прибувши до Рима, він наполегливо розшукував мене, аж поки не знайшов.",
        "18": "Нехай же Господь пішле йому милість того Дня. Ти сам дуже добре знаєш, скільки він допомагав мені в Ефесі."
    },
    "2": {
        "1": "Щодо тебе, Тимофію, сину мій, будь сильним благодаттю, яка в Ісусі Христі.",
        "2": "Все, що ти чув від мене у присутності багатьох свідків, довір надійним людям, які будуть спроможні навчати також й інших.",
        "3": "Як добрий воїн Ісуса Христа, приєднайся до моїх страждань.",
        "4": "Жоден воїн не зв’язує себе з цивільним життям, бо намагається догодити своєму командирові.",
        "5": "А якщо хтось бере участь у змаганнях, то не одержить вінця переможця, борючись не за правилами.",
        "6": "Землероб, який старанно працює, повинен першим одержати свою частку врожаю.",
        "7": "Я хочу, щоб ти подумав над тим, що я кажу, а Господь дасть тобі розуміння всього.",
        "8": "Завжди пам’ятай про Ісуса Христа, нащадка Давидова. Він воскрес із мертвих і у цьому суть Доброї Звістки, що я проповідую.",
        "9": "Заради неї я страждаю, мене навіть закували в кайдани, мов злодія якогось. Але Слово Боже не закуєш!",
        "10": "Тому я терплю все заради людей, вибраних Богом, щоб і вони одержали спасіння в Ісусі Христі разом з вічною славою.",
        "11": "Ось істина, що заслуговують на довіру: Якщо ми померли разом із Христом, то також і житимемо з Ним.",
        "12": "Якщо ми тримаємося віри нашої навіть у стражданнях, то царюватимемо разом із Ним. Якщо ми скажемо, що не знаєм Його, то й Він зречеться нас.",
        "13": "Якщо ми станемо невірними, то Він лишатиметься вірним, бо Він не може зректися Самого Себе.",
        "14": "Постійно нагадуй людям про ці істини. Попереджай їх урочисто перед Богом не сперечатися про слова. Такі суперечки не приводять до добра, а лише шкодять тим, хто слухає.",
        "15": "З усіх сил намагайся бездоганним постати перед Богом, як той робітник, якому немає чого соромитися і який навчає Послання Божої правди з усією прямотою.",
        "16": "Уникай порожніх, нечестивих розмов, бо вони все далі відвертають людей від Бога.",
        "17": "Їхнє хибне вчення ширитиметься, мов ракова хвороба. Серед таких людей Ґіменей і Філет.",
        "18": "Вони відступили від істинного вчення, кажучи, що воскресіння уже відбулося. Тож вони руйнують віру в деяких людей.",
        "19": "Проте міцна і надійна основа, що Бог заклав, стоїть непохитно. Вона позначена такими словами: «Господь знає тих, хто належить Йому». І ще: «Кожен, хто визнає ім’я Господнє, повинен відвернутися від зла».",
        "20": "У великому домі є посуд не лише із золота та срібла, але й дерев’яний чи глиняний: один для урочистостей, а інший — для повсякденного використання.",
        "21": "Господь має для тебе особливе призначення! Тож очистися від усього зла, і тоді ти станеш немов та посудина для почесного використання, яка є святою і корисною Господарю, придатною до всякої доброї справи.",
        "22": "Сторонися хибних бажань юнацьких, але прагни праведного життя, віри, любові та миру разом з усіма тими, хто закликає Господа від щирого серця.",
        "23": "Завжди уникай нерозумних і безглуздих суперечок, адже сам знаєш, що вони призводять до сварок.",
        "24": "Бо слуга Господній повинен не сперечатися, а бути люб’язним до всіх людей, терпеливим і здібним у навчаннях своїх.",
        "25": "Ти маєш з лагідністю навчати своїх опонентів, маючи надію, що Бог подарує їм каяття і приведе їх до пізнання істини.",
        "26": "Тоді, можливо, вони отямляться й звільняться від диявольських тенет, які їх тримали у полоні."
    },
    "3": {
        "1": "Запам’ятай, що в останні дні для нас настануть тяжкі часи.",
        "2": "Люди будуть себелюбними, пожадливими, хвальками, зухвалими, зневажливими, непокірними своїм батькам, недобрими й безбожними.",
        "3": "В них не буде любові до інших, вони не вибачатимуть, будуть наклепниками, втратять самовладання, стануть жорстокими ненависниками всього доброго.",
        "4": "Вони будуть зрадниками, необачними, пихатими, любитимуть розваги, а не Бога.",
        "5": "Вони будуть удавати себе за побожних людей, але відкинуть істинну силу віри. Завжди уникай таких!",
        "6": "Кажу тобі, бо дехто з них прокрадеться в оселі й заволодіє душами легковажних жінок, обтяжених гріхами й керованих усілякою хіттю.",
        "7": "Такі жінки завжди бажають вчитися чомусь новому, але ніколи не можуть досягти певного розуміння істини.",
        "8": "Як Яній та Ямврій супротивилися Мойсею, так і ці люди противляться істині. Ці спантеличені люди відступилися від справжньої віри, та проповідують хибне вчення.",
        "9": "Та недалеко вони підуть, бо їхня нерозсудливість виявиться для всіх так само, як і безглуздя Янія та Ямврія стала очевидна.",
        "10": "Та тобі відомо про мене все: вчення і життя моє, прагнення і віра моя, довготерпіння, любов і стійкість моя.",
        "11": "Ти знаєш про мої гоніння і страждання й про те, що зі мною трапилося в Антиохії, Іконії та Лістрі, про ті страшні гоніння, що я зазнав! Але Господь врятував мене від них усіх.",
        "12": "Зрештою всіх, хто хоче жити праведно у відданості Богу в Ісусі Христі, будуть переслідувати.",
        "13": "Злі люди й шахраї стануть ще гіршими, та, обманюючи інших, дуритимуть саміх себе.",
        "14": "Що ж до тебе, то й далі роби те, чого навчився і у чому переконався, бо ти знаєш тих людей, які вчили тебе й можеш довіряти їм.",
        "15": "Ти також знаєш з самого дитинства Святе Писання. Воно може наділити тебе мудрістю, що веде до спасіння через віру в Ісуса Христа.",
        "16": "Усе Святе Писання, оскільки воно надихане Богом, корисне для навчання істини затятих грішників, для виправлення помилок і для виховання в праведності,",
        "17": "щоб кожна людина Божа була здатна й готова виконати будь-яку добру справу."
    },
    "4": {
        "1": "Я закликаю тебе перед Богом та Ісусом Христом, Який судитиме живих і мертвих, й роблю це заради нового пришестя Христа і заради Його Царства.",
        "2": "Проповідуй усім Слово Боже! Будь готовий виконувати своє завдання повсякчасно і за будь-яких обставин. Переконуй, попереджай, підбадьорюй людей, уважно і терпляче навчаючи!",
        "3": "Кажу я все це, бо час прийде, коли люди не захочуть слухати істинне вчення, а за своїми власними бажаннями вибиратимуть собі вчителів, які своїм навчанням будуть лестити їхній слух.",
        "4": "І відвернуть вони свої вуха від істини, й привернуть свою увагу до брехливих балачок.",
        "5": "Але ти повинен володіти собою за будь-яких обставин, терпіти страждання, виконуючи труд проповідника Доброї Звістки і не полишаючи служіння, дорученого тобі Богом.",
        "6": "Прийшов вже час мені полишити цій світ, та життя моє незабаром буде принесене в пожертву Всевишньому.",
        "7": "Я брав участь у благородних змаганнях, я завершив біг і не полишив вірного служіння Богу.",
        "8": "Тепер вінець переможця чекає на мене — нагорода за життя праведне. Господь, справедливий Суддя, даруватиме його мені того Дня. І не лише мене Він нагородить, але й усіх тих, хто з любов’ю чекає на Його прихід.",
        "9-10": "Постарайся прийти до мене якомога швидше, бо Димас залишив мене і пішов до Солуні, оскільки він занадто сильно любив цей світ. Крескент пішов до Ґалатії, а Тит — до Далматії.",
        "11": "Лука — єдиний, хто ще залишився зі мною. Знайди Марка і приведи його з собою, бо він може мені допомогти в моїй праці.",
        "12": "Я посилаю Тихика до Ефеса.",
        "13": "Коли йтимеш, то захопи плаща мого, що я залишив у хаті Карпа в Троаді, а також мої книги, особливо пергаментні сувої.",
        "14": "Олександр, коваль, завдав мені багато шкоди. Господь відплатить йому за все, що він скоїв.",
        "15": "Остерігайся його й ти, бо він противився нашому вченню.",
        "16": "Коли я вперше мав захищатися, то ніхто не прийшов підтримати мене — всі залишили мене. Нехай це не буде зараховане Богом проти них.",
        "17": "Але Сам Господь був зі мною і дав сили, щоб мені вдалося усюди проголосити Добру Звістку, й щоб усі погани могли почути її. Тож, я вирвався з пащі лева.",
        "18": "Господь рятуватиме мене від усілякого злого нападу і благополучно приведе до Свого Царства Небесного. Слава Йому на віки вічні. Амінь.",
        "19": "Вітай Прискиллу та Акилу, а також родину Онисифора.",
        "20": "Ераст зоставатися в Коринті. Я лишив Трохима в Мілеті через те, що він був хворий.",
        "21": "Постарайся прийти до початку зими. Евул вітає тебе, а також Пуд, Лін, Клавдія та всі брати і сестри.",
        "22": "Нехай Господь буде з тобою. Нехай благодать Божа буде з вами."
    }
}