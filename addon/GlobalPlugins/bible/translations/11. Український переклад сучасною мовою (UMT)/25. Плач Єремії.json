{
    "1": {
        "1": "Єрусалиме, яке ж самітне місто ти, хоча було колись могутнє, велелюдне! Воно тепер, немов вдова. Княгинею була, поміж людей пишалась, а тепер працювати мусить, як рабиня та!",
        "2": "Єрусалим тепер вночі ридає гірко, пекучі сльози на її щоках. Ніхто з коханців не прийде втішити, бо зрадили і стали ворогами їй.",
        "3": "Пішла у вигнання Юдея, в життя тяжкої праці й рабства. Між іншими народами їй не знайти спочинку. Нападники її зловили на тісних стежках.",
        "4": "О суму сповнені шляхи Сіона! Прочан не буде на її святах, зітхають проповідники її, порожні її брами, сумні її дівчата, гірко їй самій.",
        "5": "Таки перемогли вороги Єрусалима, тепер задовольняються життям. Хіба не за гріхи численні Господь її страждати змусив? За те й дітей її в полон забрали.",
        "6": "Чи не за те й краса її змарніла? Князі її, мов олені, що пасовиська не знайшли, ледь-ледь плетуться, утікаючи від ворогів.",
        "7": "Лише за днів приниження і безпритульності народу Єрусалим пригадує усі скарби свої прадавні. Коли народ її потрапив до ворожих рук і нікому допомогти їй. Збиткуються з її поразки вороги.",
        "8": "Єрусалим великий гріх вчинила, тож і нечистою зробилася вона. Хто вихваляв її колись, тепер принижує, бо бачить голизну її. Вона ж лиш стогне і ховає очі.",
        "9": "Нечистота на пелені у неї. Не думала, що з нею станеться таке. Всі вражені її падінням, і нікому утішити її. Вона благає: «Зглянься, Господи, на мої муки, бо ворог переміг мене».",
        "10": "Наклав він руку на усі її скарби. Вона побачила, що погани увійшли в її святиню — храм Господній. Це саме ті, про кого Ти казав: «Вони не повинні вступати до Твого зібрання».",
        "11": "Народ її стогне у пошуках хліба. Вони свої скарби віддали за харчі, щоби лишитися живими. Говорить Єрусалим: «Дивися, Господи, якою нікчемою я стала».",
        "12": "Нехай таке нікого не спіткає, хто цим шляхом іде, отож пильнуйте. Чи є ще біль такий! Таке страждання заподіяв Господь мені у день Свого палкого гніву.",
        "13": "Послав вогонь Він з неба на кістки мої, зсередини мене він палить. Напнув тенета, щоб мене зловити, і притяг мене. Спустошив Він мене, я геть недужа.",
        "14": "З гріхів моїх зробив ярмо, докупи сплетено гріхи Його рукою. Воно на шиї в мене і знесилює мене. Господь віддав мене у руки тих, проти кого я встояти не можу.",
        "15": "Господь забракував усіх могутніх воїнів моїх, тих, що захищали місто це. Потім Він військо спорядив, щоб воїнів тих згубити. Наче виноград в давильні, Господь потоптав Юдеї цнотливу дочку, доки сік, як кров струмив з давильні тієї.",
        "16": "Тому я й плачу, й сльози по щоках течуть. Далеко ж бо від мене мій розрадник, що буде здатний відновити мої сили. Сини мої розорені, здолав їх ворог.",
        "17": "Руки простягає Сіон, і нікому розрадити її. Господь звелів ворогам Якова оточити її. І став Єрусалим огидним серед них.",
        "18": "Зараз Єрусалим говорить: «Я не послухалась Його, тож Він поводиться зі мною справедливо. Почуйте всі народи, побачте біль мій, бо моїх дівчат і хлопців взято всіх в неволю.",
        "19": "Покликала я своїх коханих, однак вони всі зрадили мене. Мої священики й старійшини загинули у місті, шукаючи окраєць хліба — сили відновить.",
        "20": "О зглянься, Господи, бо я в журбі, у мене все всередині палає. У мене серце обірвалося, бо була я непокірна. На вулицях повбивано дітей, а вдома — смерть сама.",
        "21": "Вони почули стогін мій, нема розрадника у мене. Всі вороги мої почули про біду мою, зраділи, що таке мені зробив Ти. Пришвидши той день, який проголосив Ти, щоб і вони зазнали всіх моїх страждань.",
        "22": "Нехай все їхнє зло перед Тобою стане, будь з ними, як зі мною був Ти за мої гріхи. Неміряні мої страждання, хворе моє серце»."
    },
    "2": {
        "1": "Дочку Сіону Господь зневажив у Своєму гніві. З небес на землю гордість Ізраїлю скинув. Він не згадав про Свій підніжок у день Свого гніву.",
        "2": "Господь усе понищив, не пожалів Він жодного із Якового дому. У люті повалив твердині дочки Юдеї. Зрівняв Він їх з землею. Ганьбою вкрив і царство, і його вельмож.",
        "3": "В палкому гніві вигубив всю міць Ізраїлю. Від ворога Свою правицю відвернув і запаливсь на Якова, мов той вогонь пекучий, що пожирає все довкола.",
        "4": "Напнув Він лук Свій, наче ворог, немов противник, напростав правицю і повбивав усе, що оку миле. В намет дочки Сіону Він вилив лють Свою, немов вогонь.",
        "5": "Став ніби ворогом Господь. Він Ізраїль пожер, понищив Він усі її твердині. Він зруйнував усі її укріплені міста, примножив голосіння й плач, і стогін по землі Юдеї.",
        "6": "Спустошив Він притулок Свій, неначе сад, Він знищив Своє місце зібрання. Господь призвів до забуття в Сіоні свят і субот. Царя й священика Він відштовхнув у Своїй люті.",
        "7": "Господь відкинув Свій вівтар, від власної святині відсахнувся: у руки ворогам віддав мури твердині. Вороги у домі Всевишнього кричали з радості, мов у свята Господнього день.",
        "8": "Господь намислив зруйнувати мур дочки Сіону. Мотузкою відміряв все, що зруйнувати хоче, і Він не стримував Себе. Примусив Він укріплення й мури тужити, та їхня міць пропала геть.",
        "9": "Ввійшли у землю брами Єрусалима. Він розламав і потрощив залізні засуви. Царя й князів її розкидано між племенами, й ніяких правил не існує. Пророки більше з’яв від Господа не мають.",
        "10": "Старійшини дочки Сіону сидять, мовчать й ридають на землі. Золою голови посипали вони, вдяглися у вереття. Дівчата у Єрусалимі додолу голови схилили.",
        "11": "Немає більше сліз в очах моїх, у мене все всередині кипить. До самих печінок знедужаю від гибелі дочки мого народу, бо діти й немовлята мліють від голоду на вулицях міських.",
        "12": "Вони питають матерів своїх: «Де хліб, що пити?» Неначе поранені бійці на вулицях міста, вони непритомніють від безсилля. Та згодом, вони вмирають в материнських обіймах.",
        "13": "Що можу я тобі сказати, до чого ти подібна, дочко Єрусалим? З чим можу порівняти тебе, щоб втішити, дочко Сіону? Твоя руїна неосяжна, ніби море. Хто тебе зцілить?",
        "14": "Були твоїм пророкам з’яви, пусті й оманливі про тебе. Вони не викривали провин твоїх, аби неволю відвернути. Натомість бачили тебе в брехливих та пустих пророцтвах.",
        "15": "Руками сплескують на тебе подорожні. Вони свистять й хитають головами над Єрусалимом: «Невже це місто, про яке розповідали, що то неперевершена краса, утіха світу всього?»",
        "16": "Пащекували проти тебе вороги твої. Вони свистять, зубами скреготять і кажуть: «Ми проковтнули їх, це саме той день! Його чекали ми, і він настав, ми побачили його»!",
        "17": "Те учинив Господь, що Він замислив. Свою погрозу Він виконав, яку проголосив давно. Він без пощади усе зруйнував. Примусив ворога позбиткуватися з тебе, зміцнив могутність ворогів твоїх.",
        "18": "До Господа взивайте серцем, мури дочки Сіону. Хай сльози твої плинуть, мов потік, і вдень, і уночі. Не зупиняйтеся, очам своїм спокою не давайте.",
        "19": "Вставай і голоси вночі з початком кожної сторожі. Благай про милосердя перед Господом своїм. Здійми до Нього руки задля життя дітей своїх, що знепритомніли від голоду на кожній вуличці міста.",
        "20": "О Господи, поглянь і зглянься, кому Ти все це заподіяв. Хіба так можна, що жінки їдять своїх дітей, яких плекали? В святині Господа священика й пророка вбито!",
        "21": "Малі й старі на вулицях лежать. Мої дівчата й хлопці полягли від меча. Ти вбив їх у день гніву Свого, Ти їх забив немилосердно.",
        "22": "Ти поскликав людей здовкола, щоб мордувати мене. Ти їх немов на свято скликав, тому ніхто й не втік, не врятувався в день гніву Господа. Мій ворог винищив усіх, кого я випестила і виховала."
    },
    "3": {
        "1": "Я чоловік, який зазнав страждань, від палиці, що нею Він бив мене у гніві.",
        "2": "Він вів мене, іти примусив у темряві, а не при світлі.",
        "3": "Заносить знову й знов Свою правицю Він на мене.",
        "4": "Він моє тіло й шкіру виснажив, Він потрощив кістки мої.",
        "5": "Він обложив мене і оточив нуждою й тягарями.",
        "6": "По темних закутках мене сидіть примусив, неначе тих, що вже давно померли.",
        "7": "Він мур побудував навколо мене, щоб мені не вийти, і в бронзові тяжкі кайдани взяв мене.",
        "8": "І навіть як кричу й благаю про спасіння, Він не відповідає.",
        "9": "Дороги ті, якими йти хотів я, Він камінням завалив. Він викривив стежки мої.",
        "10": "Він, наче той ведмідь, що ладен кинутись на мене, Він, наче лев, що в засідці сидить.",
        "11": "На манівці Він заманив мене, пошматував і безпорадного самого кинув.",
        "12": "Напнув Він лук Свій, з мене ціль для стріл зробивши.",
        "13": "І стрілами з сагайдака Свого мені Він вцілив просто в серце.",
        "14": "Весь мій народ сміється з мене, вони про мене цілий день глузливі пісеньки співають.",
        "15": "Мене Він сповнив гіркотою, полином покарання напоїв.",
        "16": "Він розкришив на гальку мої зуби, у порох Він мене втоптав.",
        "17": "Я будь-яку надію на розраду втратив. Забув я вже, що то таке добро.",
        "18": "Сказав собі: «Залишили мене і міць моя, й на Господа надія».",
        "19": "Гірка отрута покарання — пам’ять про приниження й бездомність.",
        "20": "Душа моя усі мої турботи пам’ятає, душа моя в мені зігнулась долу.",
        "21": "Та серце пригадає все це знову, і знов розбурхає надію.",
        "22": "Бо ласка Господа безмежна, бо Його милосердя — невичерпне.",
        "23": "Вони оновлюються знов щоранку, адже велика праведність Твоя.",
        "24": "Душа моя говорить: «Господь — мій Бог », тому надію покладаю я на Нього.",
        "25": "Господь благий до тих, хто сподівається на Нього, той до душі Йому, хто Його прагне.",
        "26": "Яке то благо сподіватись тихо на Господа прихід!",
        "27": "То благо в юні дні ярмо носити.",
        "28": "Нехай на самоті сидить спокійно, адже Господь наклав ярмо на нього.",
        "29": "Хай навіть упаде обличчям в порох, бо, можливо, є іще надія.",
        "30": "Нехай щоку підставить він тому, хто вдарив, хай сповна він зневагу прийме.",
        "31": "Бо не відштовхує Володар Мій назавжди.",
        "32": "Адже якщо Він і пошле страждання, то змилосердиться, такі величні прояви Його любові.",
        "33": "Бо Він не хоче завдавати болю чи накликати страждання на людей.",
        "34": "Хіба Господь не бачить, як розтоптують всіх в’язнів,",
        "35": "як зазнає несправедливості людина, коли вона стоїть перед Всевишнім.",
        "36": "Коли ошукано когось, чи ж не Господня воля то була?",
        "37": "Хто б міг пообіцяти і зробити те, якби на те не була воля Всевишнього?",
        "38": "Хіба не все, і радість, і біда, із уст Всевишнього завжди виходить?",
        "39": "Навіщо нарікати на покарання, яких зазнав ти за гріхи свої?",
        "40": "Давайте вивчим, переглянем вчинки наші й повернемось до Господа.",
        "41": "Серця давайте піднесемо наші й до Бога на небесах піднімем руки.",
        "42": "Ми проти Господа повстали, непокірливі були, і Ти нас не простив.",
        "43": "Ти оповив нас гнівом, переслідував, немилосердно убивав нас.",
        "44": "Себе Ти в хмару огорнув, щоб жодна із молитв не дійшла до Тебе.",
        "45": "Зробив Ти з нас сміття, непотріб між народів.",
        "46": "Всі наші вороги пащекують на нас.",
        "47": "Зазнали ми і розпачу, і пастки, спустошення й руїни.",
        "48": "Річками сльози ллються із моїх очей, адже зруйновано дочку мого народу.",
        "49": "Я очі виплакав, опанувати себе я безсилий,",
        "50": "поки Господь з Небес не кине погляд і не побачить все те.",
        "51": "Що очі бачать, то засмучує моє серце, через усе, що сталося з дівчатами мого міста.",
        "52": "Ті, що були моїми ворогами безпідставно, мене полюють, наче того птаха.",
        "53": "Вони все прагнуть мені віку вкоротити в ямі, закидати мене камінням.",
        "54": "Вода піднялась вище голови моєї. «Кінець мені», — сказав я.",
        "55": "О Господи, я промовляв Твоє ім’я із ями.",
        "56": "Ти чув мої благання, не затуляй вуха, почуй мій крик по допомогу, моє волання про спасіння!",
        "57": "Прийшов Ти, коли я Тебе покликав, сказав мені: «Не бійся».",
        "58": "Господи, ти бився й захистив мене, повернувши мені життя моє!",
        "59": "О Господи, Ти зглянувся на кривду, що зазнав я, благаю, мою справу розсуди в суді.",
        "60": "Ти бачив мстивість їхню, і їхню змову проти мене!",
        "61": "Ти чув всі їхні докори, і їхню змову проти мене!",
        "62": "Розмови ворогів і їхні наміри спрямовано на мене цілий день.",
        "63": "Зверни увагу, хоч стоять або сидять вони, глузливими піснями збиткуються із мене.",
        "64": "О Господи, Ти відплати їм за діла.",
        "65": "Боже, відплати прокляттям все, що наробили вони, не будь милосердним до них.",
        "66": "В Своєму гніві переслідуй їх, і вигуби їх з-під небес Господніх."
    },
    "4": {
        "1": "Як потьмяніло золото, найкраще золото змарніло! На розі кожному розкидане дорогоцінне каміння.",
        "2": "Дорогоцінні сини Сіону, коштовні, мов щире золото, тепер вони, немов дешевий глиняний посуд, зліплений звичайним гончарем.",
        "3": "Навіть шакалиці годують молоком щенят, навіть вони щенятам дають себе ссати. Дочка ж народу Мого жорстокою стала, наче той страус пустельний, який забуває кладку в пісках.",
        "4": "Язик немовляти до піднебіння прилипає від спраги. Діти малі просять хліба, та нікому їх годувати.",
        "5": "Хто вишукано харчувався, той тепер під тином. Той, хто вбирався в одяг багатий, нині в обносках, знайдених на смітнику.",
        "6": "Провина ж бо дочки Мого народу вагоміша, аніж гріхи Содому. Його було зруйновано умить, хоча ніхто не нападав на нього.",
        "7": "Єрусалимські назореї були чистішими за сніг, білішими за молоко. Тіла були у них міцніші за корал, рум’яні щоки, мов сапфіри.",
        "8": "Усі вони тепер чорніше сажі, на вулицях не впізнають їх люди. В них шкіра щільно обтягла кістки і висохла, немов деревина.",
        "9": "Вже краще тим, що полягли у битві, ніж тим, хто з голоду сконав. Кого порубано було, тим легше, ніж тим, кому плодів землі не забракувало.",
        "10": "Матері милосердні власноручно варили дітей своїх. То їм пожива була, коли зруйнували дочку народу Мого.",
        "11": "Лють Свою виявив Господь, Він вилив гнів палкий Свій. Він на Сіоні запалив вогонь, і той вогонь спалив Сіон ущент.",
        "12": "Не вірили у те царі земні й ніхто на світі, що супротивники і вороги ввійдуть в єрусалимські брами.",
        "13": "То за гріхи її пророків і за переступи священиків її, що проливали кров невинну серед неї.",
        "14": "Заплямовані, тиняються по вулицях сліпі пророки. Ніхто не міг торкатися їх вбрання, бо кров’ю вкрито воно.",
        "15": "«Геть забирайтесь! Ви нечисті! — Кричали їм. — Геть! Не торкайтесь нас!» Від них сахалися, їх сторонилися, кричали: «Вони не можуть більше з нами жити».",
        "16": "Господь розвіяв їх з-перед лиця Свого, Він більше не звертає на них уваги. Всевишній священиків не поважає, старійшин не шанує.",
        "17": "Ми очі видивились, сподіваючись на допомогу. Із башти марно виглядали ми народ, що нас би врятував.",
        "18": "Вони підстерігали нас на кожнім кроці, тож не могли ми вільно майданами ходити. Настав кінець наш, вийшли наші дні, бо справді вже прийшов нам край.",
        "19": "Ті, хто нас переслідував — прудкіші за орлів у небі. Вони невтомно гнали нас по горах, у чагарях влаштовуючи засідки на нас.",
        "20": "І навіть цар, Господній Помазаник, дорогоцінний, неначе подих ніздрів наших, і той потрапив в їхню пастку. Це ж Той, про кого ми казали: «Для нас Він буде захистом поміж народів».",
        "21": "Співай і веселись, дочко Едома, ти, що живеш в країні Уз. Страждання келих прийде і до тебе, уп’єшся ти і тіло опісля заголиш.",
        "22": "Здійснилась твоя кара, о дочко Сіону. Господь вже більше не віддасть тебе в полон. Народ Едома, Він покара тебе за кривду, і викриє твої гріхи."
    },
    "5": {
        "1": "Згадай, о Господи, що сталося із нами. Глянь, подивися на наругу нашу.",
        "2": "Наш спадок, землю, віддано чужинцям, оселі наші — зайдам.",
        "3": "Осиротіли ми, безбатченками стали, і наші матері, немов вдовиці.",
        "4": "Ми маємо платить за воду, що п’ємо. Ми платимо за дрова, щоб палити.",
        "5": "Нас переслідують аж до самої смерті, ми вже знесилені, немає нам спочинку.",
        "6": "Домовилися ми з Єгиптом й Ассирією, щоб мати вдосталь хліба.",
        "7": "Батьки грішили наші, та мертві вже вони, а ми спокутуємо провини їхні.",
        "8": "Раби керують нами, з-під влади їхньої ніхто нас не звільнить.",
        "9": "Ми ризикуємо життям, щоб хліб собі добути, бо загрожує нам меч в пустелі.",
        "10": "Аж шкіра розпалилася, мов піч, бо голод нас пече палючий.",
        "11": "Жінок знечещено в Сіоні, дівчат зґвалтовано в містах Юдеї.",
        "12": "Князів підвішено за руки, ніхто старійшин наших не шанує.",
        "13": "Найкращі з юнаків тягають жорна, юнь спотикається від непосильного труда.",
        "14": "Старі при брамі більше не сидять, а молодь більше музики не грає.",
        "15": "Скінчилось наше щастя, перетворились наші танці на жалобу.",
        "16": "Корона наша впала, горе нам, бо грішні ми.",
        "17": "Тому заслабли наші серця, та очі наші морок вкрив.",
        "18": "Лисиці нишпорять по пустці, що була Сіоном.",
        "19": "О Господи, повіки правиш Ти, престол Твій житиме із покоління в покоління!",
        "20": "Чому ж Ти нас постійно забуваєш? Чому Ти кинув так надовго нас?",
        "21": "Візьми нас, Господи, назад до Себе, щоб повернутися змогли ми, нам віднови колишні дні.",
        "22": "Невже Ти зовсім нас відринув, невже Ти завжди будеш гніватись на нас?"
    }
}