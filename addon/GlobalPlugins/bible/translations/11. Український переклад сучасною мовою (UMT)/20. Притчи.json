{
    "1": {
        "1": "Це приказки Соломона, Давидового сина, царя Ізраїлю.",
        "2": "Вони написані, щоб пізнати мудрість і навчання, щоб осягнути зміст висловлювань, які ведуть до розуміння.",
        "3": "Вони допоможуть дістати науку й прозріння, праведність, справедливе й чесне життя,",
        "4": "щоб дати нелукавому прозорливості, молодим — знання та розважливість.",
        "5": "Нехай мудрий теж почує і набереться знань, а розумний дістане поради,",
        "6": "як збагнути приказки й дива, слова мудреців та їхні таємничі вислови.",
        "7": "Шана до Господа — це благання знань; невігласи нехтують мудрістю й настановами.",
        "8": "Сину мій, прислухайся до настанов батька свого й не відкидай повчань матері своєї, бо їхні напучення —",
        "9": "це гарний вінок із квітів для твоєї голови й намисто на шию.",
        "10": "Сину мій, якщо тебе зваблюють грішники, не поступайся їм.",
        "11": "Якщо вони говорять: «Ходімо з нами, давай влаштуємо засідку і вполюємо невинних, пустимо їм кров безпричинно.",
        "12": "Проковтнемо їх живцем, як Шеол, згубимо невинних, як могила.",
        "13": "Ми знайдемо різноманітні цінні скарби, наповнимо домівки свої награбованим добром.",
        "14": "Ти матимеш добру частку здобичі — між усіма розділимо багатство».",
        "15": "Сину мій, не водися з ними. Не ставай на їхній шлях,",
        "16": "бо їхні ноги прямують до зла, бо вони спішать пролити кров.",
        "17": "Марно розкидати сіті у птаха на очах.",
        "18": "Ці люди чатують у засідці, щоб дочекатись власної крові. Вони влаштовують засідку на власне життя.",
        "19": "Такий кінець спіткає кожного, хто зазіхає на чуже добро. Воно відбере життя в тих, хто ним заволодів.",
        "20": "Мудрість гукає на вулиці, підносить голос у людних місцях,",
        "21": "лунає на гомінкому перехресті, при вході до міської брами, промовляє таке:",
        "22": "«Доки ви, невігласи, будете кохатися у власному неуцтві? Доки насмішники вдовольнятимуться глузуванням? Як довго ще нерозумні зневажатимуть пізнання?",
        "23": "Якщо ви зважите на мій докір, тоді я відкриюся перед вами, сповіщу вам свої міркування.",
        "24": "Бо я закликала вас, але ж ви відмовлялися слухати, я простягла руку, але ніхто не звернув уваги,",
        "25": "бо ви зневажили всі мої поради, і на моїх докорів не слухали.",
        "26": "Тепер уже я посміюся з ваших бід, я позбиткуюся з вас, коли вас охопить жах.",
        "27": "Коли вас поглине страх, немов буря, коли закружляє вас вихор нещасть, коли зваляться на вас лиха та муки.",
        "28": "Тоді ви покличете мене, а я не відгукнуся, тоді шукатимете мене, але не знайдете.",
        "29": "За те, що ненавиділи пізнання і не зважилися шанувати Господа,",
        "30": "що не сприйняли моїх порад і відкинули мої докори,",
        "31": "вони пожинатимуть плоди таких життєвих шляхів і будуть втішені власними дурними порадами.",
        "32": "Адже відступництво нерозважливих згубить їх, самовдоволеність дурнів знищить їх.",
        "33": "Але той, хто прислухатиметься до мене, житиме безпечно, спокійно, бо йому нічого буде боятися насильства і зла»."
    },
    "2": {
        "1": "Сину мій, якщо ти приймеш слова мої і цінуватимеш мої поради,",
        "2": "прислухавшись до мудрості, і прихилиш серце до розуміння;",
        "3": "якщо ти благатимеш тямущості, прозріння й прагнутимеш мудрості,",
        "4": "якщо будеш прагнути його, мов срібла, й шукатимеш його, мов сховані скарби,",
        "5": "тоді ти осягнеш шану до Господа й пізнаєш Бога.",
        "6": "Господь дає мудрість, з Його уст сходять знання і розум.",
        "7": "Він є джерелом успіху для праведних, захистом для тих, хто живе по честі.",
        "8": "Він охороняє законність і наглядає за шляхами вірних Йому.",
        "9": "Тоді ти зрозумієш, що добре життя — для праведних і чесних.",
        "10": "У серце твоє ввійде мудрість, душа твоя тішитиметься знанням.",
        "11": "Тебе боронитиме розсудливість, охоронятиме тямущість,",
        "12": "які врятують від неправедних шляхів, від людей, що штовхають на злочин.",
        "13": "Ті люди збочили з прямого путі, блукають у темряві гріху,",
        "14": "вони радіють зі своїх недобрих вчинків і втішаються з власного покруччя.",
        "15": "Покручені їхні стежки, скособочені їхні шляхи.",
        "16": "Ти вбережешся від чужої дружини, від розпусниці з облесливими словами,",
        "17": "яка кидає друга юності й забуває про священний Заповіт, який уклала з Богом.",
        "18": "Її дім — то яма, що веде до смерті, а стежки її ведуть до мерців.",
        "19": "Усі, хто йде до неї, не повертаються, не знаходять стежок назад до життя.",
        "20": "Тому йди дорогою добра й тримайся шляхів праведних,",
        "21": "бо землю заселять праведні, житимуть на ній безгрішні.",
        "22": "А зловмисників зметуть, зрадників викорінять з землі."
    },
    "3": {
        "1": "Мій сину, не забувай мого вчення, нехай твоє серце дотримується моїх заповітів.",
        "2": "Тому що вони продовжать дні й роки життя і принесуть тобі мир.",
        "3": "Нехай щира любов і вірність ніколи тебе не залишать. Скріпи їх довкола шиї, мов намисто, запиши їх на скрижалях свого серця.",
        "4": "Тоді ти знайдеш прихильність і добрий успіх в очах Бога й людей.",
        "5": "Довіряй Господу всім серцем, не покладайся лише на власну кмітливість.",
        "6": "На всіх життєвих шляхах іди за Ним, і тоді Він допоможе тобі знайти вірну дорогу.",
        "7": "Не вважай себе мудрим, шануй Господа й відвертайся від зла.",
        "8": "Це зцілить тебе, поправить твоє здоров’я, буде ліками для тіла.",
        "9": "Вшановуй Господа своїми статками й першим ужинком з нового врожаю.",
        "10": "Тоді матимеш вдосталь зерна в коморах, а молоде вино переливатиметься через вінця.",
        "11": "Сину мій, не відкидай науки Господньої і не супереч Його докорам,",
        "12": "тому що Господь наставляє того, кого любить, як батько рідного сина.",
        "13": "Щасливий той, хто відкрив для себе мудрість, до кого прийшло розуміння,",
        "14": "бо надбання мудрості цінніше, ніж срібло, і надбання її більше від золота.",
        "15": "Вона коштовніша за рубіни, і всі твої втіхи не можуть навіть зрівнятися з нею.",
        "16": "У правій руці її — довге життя, а в лівій — багатства й почесті.",
        "17": "Шляхи її приємні, і всі дороги ведуть до добробуту.",
        "18": "Вона — дерево життя для тих, хто триматиметься її. Хто з нею, буде безмірно благословенний.",
        "19": "Господь мудрістю землю сотворив, розумом небо укріпив.",
        "20": "Знанням Божим розділилися моря, а хмари випали росою.",
        "21": "Сину мій, бережи знання це повсякчас, тримайся за розум і розважливість,",
        "22": "і вони стануть життям твоєї душі й окрасою твоїх дій.",
        "23": "Тоді ти безпечно йтимеш життєвими стежками, і ноги твої не спіткнуться.",
        "24": "Якщо ти приляжеш, не матимеш страху, коли ляжеш відпочивати, матимеш солодкі сни.",
        "25": "Не бійся несподіваного лиха чи нападу зловмисників, якщо таке трапиться.",
        "26": "Адже Господь буде твоєю впевненістю, Він убереже твої ноги від пастки.",
        "27": "Не стримуй добра від того, хто чинить добро, — це в твоїх силах.",
        "28": "Не кажи ближньому: «Йди, приходь знову. Я дам завтра», — якщо маєш при собі.",
        "29": "Не замислюй зла проти ближнього, який поруч з тобою живе й довіряє тобі.",
        "30": "Не йди знічев’я позиватися до суду, коли тобі не завдано шкоди.",
        "31": "Не заздри насильникові й не обирай жодного з його шляхів,",
        "32": "бо Господу осоружні розбещені, Він прихильний до праведних.",
        "33": "Господь проклинає оселю кривдника й благословляє дім праведного.",
        "34": "Господь насміхається з насмішників, а сумирним Він дарує ласку.",
        "35": "Мудрі успадкують честь, а вперті дурні — ганьбу."
    },
    "4": {
        "1": "Послухайте, сини мої, батьківські настанови й зважте на них, щоб дійти розуму,",
        "2": "бо я даю вам корисні поради; не забувайте моєї науки.",
        "3": "Був я слухняним сином у батька, ніжним єдиним сином, доглянутим ненькою.",
        "4": "Коли він почав мене навчати, він казав: «Закарбуй у серці Мої слова. Виконуй Мої заповіти, то й житимеш.",
        "5": "Стань мудрим, тямущим, не забувай і не відвертайся від Моїх слів.",
        "6": "Не кидай мудрості, й вона захистить тебе. Люби її, і вона тебе оберігатиме».",
        "7": "Мудрість ґрунтується ось на чому: стань мудрим і прозорливим навіть коштом усього, чим володієш.",
        "8": "Шануй її, і вона тебе возвеличить. Якщо ти її триматимешся, вона прославить тебе.",
        "9": "Вона прикрасить твоє чоло чудовим вінком, дасть тобі славну корону.",
        "10": "Прислухайся, сину, прийми мої слова, тоді примножиш роки свої.",
        "11": "Я спрямовую тебе дорогами мудрості, веду тебе прямими шляхами.",
        "12": "Коли йтимеш, ході твоїй не буде тісно, а якщо побіжиш, то не спіткнешся.",
        "13": "Дотримуйся настанов, не полишай, пильнуй їх, бо вони — твоє життя!",
        "14": "Не ступай на стежку кривдників, не йди шляхом зловмисників.",
        "15": "Уникай його, не йди ним, зверни з нього, йди своїм шляхом.",
        "16": "Бо вони не заснуть, доки не вчинять кривди, їх сон не зморить, доки вони комусь не підставлять підніжку.",
        "17": "Бо вони їдять хліб зла, а запивають вином насилля.",
        "18": "А путь праведного, як зоря ясна, що розгоряється все дужче, аж доки день не настане.",
        "19": "Шлях кривдників, як непроглядна пітьма, вони не знають, що змушує їх спотикатися.",
        "20": "Сину мій, прислухайся до моїх слів, прихили вухо до моїх оповідей.",
        "21": "Не упускай їх з поля зору, тримай їх у серці.",
        "22": "Бо вони — життя для тих, хто їх знайде, і зцілення для плоті.",
        "23": "Понад усе, що потребує догляду, пильнуй свій розум, бо він — джерело життя.",
        "24": "Жени від себе лукаві промови, не вступай у лихі балачки.",
        "25": "Нехай очі твої дивляться просто перед себе, погляд твій хай буде спрямований тільки вперед.",
        "26": "Пильнуй, куди йти, й тоді всі твої дороги будуть безпечними.",
        "27": "Не відхиляйся ні праворуч, ані ліворуч, тримайся подалі від зла."
    },
    "5": {
        "1": "Сину мій, прислухайся до моєї мудрості, і налаштуйся на мою розважливість,",
        "2": "щоб зберегти обачливість, щоб уста твої могли утримати знання,",
        "3": "бо губи звабниці, як мед, солодкі, улесливі слова її, слизькіші, ніж олива.",
        "4": "Та зрештою вона така ж гірка, як і полин, така ж разюча, як меч обидвогострий.",
        "5": "ЇЇ ноги до смерті ведуть, її стопи прямують до Шеола.",
        "6": "Покручений шлях життя її, дорога її звивається, а вона й не знає цього.",
        "7": "А зараз, сини мої, послухайте мене, і не забудьте, що мої вуста промовляють.",
        "8": "Тримайтеся подалі від перелюбодійки, десятою дорогою обходьте навіть двері її оселі,",
        "9": "щоб не віддати честь свою, щоб не змарнувати в немилості роки свої,",
        "10": "щоб чужі не втішалися з твого майна, щоб не пішло трудом нажите в чужий дім,",
        "11": "а сам ти потім стогнатимеш, коли твоє тіло, твоя плоть зів’яне.",
        "12": "Ти скажеш: «Як ненавидів я повчання, як моє серце зневажало докори.",
        "13": "Я не дослухався вчителів, я не зважав на те, чого мене вчили.",
        "14": "Я був майже знищений серед люду в громаді».",
        "15": "Стосовно ж шлюбу і дітей твоїх: пий воду лише з власної криниці, з тих струмків, які течуть із власного джерела.",
        "16": "Чи ж слід твоїм джерелам виливатися на вулицю, а твоїм живильним потокам — на майдани?",
        "17": "Бережи їх лише для себе, не діли їх із чужинцями.",
        "18": "Нехай благословенним буде твоє джерело, знаходь радість у дружині своєї молодості:",
        "19": "чарівній лані, граційній гірській кізочці, нехай її перса завжди тебе втішають, нехай кохання її отруює тебе ненастанно.",
        "20": "Навіщо тобі, мій сину, упадати за іншою жінкою, припадати до персів спокусниці?",
        "21": "Адже шляхи людини — перед очима Господніми, Він вирівнює всі стежки її.",
        "22": "Лихі вчинки нечестивця стануть пасткою для нього, він втрапить у тенета власного гріха.",
        "23": "Він помре, бо не прийняв повчання, він блукає через власне невігластво."
    },
    "6": {
        "1": "Сину мій, якщо ти поручився за борги сусіда, якщо уклав угоду з іншим,",
        "2": "якщо ти зв’язав себе власним словом, спіймався на слові, що злетіло з уст твоїх,",
        "3": "тоді зроби ось що, сину мій, рятуючись, бо ти підпав під владу ближнього: іди, змирившись, і благай ближнього звільнити тебе від його боргів.",
        "4": "Не давай очам спати, не змикай повіки.",
        "5": "Рятуйся, як сарна від мисливця, як пташка від рук птахолова.",
        "6": "Піди до мурашки, лінивцю, поглянь на її шляхи й наберися мудрості.",
        "7": "Немає в неї ні володаря, ні керівника, ні правителя.",
        "8": "Але вона заготовляє їжу влітку, в жнива складає запаси харчів.",
        "9": "Чи довго ще, ледацюго, ти там лежатимеш? Коли підведешся, прокинувшись?",
        "10": "«Трохи поспати, трохи подрімати, скласти руки на хвильку, щоб відпочити», — каже ледачий.",
        "11": "Але з часом здолає його бідність і нужда, мов загарбник, відбере його скарби.",
        "12": "Пустопорожній чоловік — то хибний чоловік, що розповсюджує облудні балачки,",
        "13": "підморгує, човгає ногами, вказує пальцем.",
        "14": "Серце його лихе, він замислює зло, завжди сіє розбрат.",
        "15": "Тож раптово нападе на нього лихо, вмить його буде знищено і вороття назад не буде.",
        "16": "Господь ненавидить шість, навіть сім лихих властивостей:",
        "17": "погляд пихатий і язик брехливий, руки, що невинну кров проливають,",
        "18": "серце, що наміри лихі снує, ноги, що спішать до зла,",
        "19": "лжесвідка, що брехнею дихає, і того, хто поміж рідних та сусідів сіє чвари.",
        "20": "Сину мій, тримайся батькових заповітів, не відкидай материних напучувань.",
        "21": "Зав’яжи їх назавжди на серці, оповий ними шию.",
        "22": "Коли ти йтимеш, вони тебе вестимуть, коли ти спати ляжеш, стерегтимуть твій сон, коли прокинешся — до тебе заговорять.",
        "23": "Бо всі батьківські заповіді — це світильник, а навчання — то світло, а докори й перевиховання — то шлях життя.",
        "24": "Вони вбережуть тебе від зловмисниці, від медового язика спокусниці.",
        "25": "Не плекай у серці своєму жаги до її вроди, не дозволяй їй захопити тебе в полон чарами її очей.",
        "26": "Адже вартість розпусниці — то лише буханець хліба, а чужа дружина полює на життя безцінне.",
        "27": "Чи може чоловік вогонь на грудях нести, щоб не спалити одяг свій?",
        "28": "Якщо людина ходить по розпеченому вугіллю, хіба не обгорять її ноги?",
        "29": "Так і той, хто з чужою дружиною злигався. Хоч хто б її торкнувся, покараний буде.",
        "30": "Люди не зневажають злодія, якщо він краде, аби вгамувати голод.",
        "31": "Але якщо його зловлять, то віддасть усе, що має.",
        "32": "Перелюбник не має розуму: зваблюючи, себе губить.",
        "33": "Він дістане побої, безчестя знайде, його ганьба ніколи не зітреться.",
        "34": "Бо ревнощі запалять чоловіка гнівом, і він не помилує, коли кинеться мститися.",
        "35": "Він не прийме ніяких відкупів і відмовиться від найбільшого хабаря."
    },
    "7": {
        "1": "Сину мій, слухайся моїх настанов і бережи в собі заповіти мої.",
        "2": "Тримайся моїх заповідей і живи, бережи, як зіницю ока, мою науку.",
        "3": "Зав’яжи їх на пальцях, впиши їх у скрижалі свого серця.",
        "4": "Скажи мудрості: «Ти — моя сестра». Назви далекоглядність своєю родичкою,",
        "5": "щоб врятували тебе від повії, від розпусниці з облесливими словами.",
        "6": "Бо якось глянув я у вікно, крізь ґрати глянув, подивився вниз,",
        "7": "і помітив юнаків простодушних, і побачив серед молоді юнака нерозумного.",
        "8": "Він ішов вулицею до рогу, до її оселі.",
        "9": "Були вже сутінки, вечоріло, насувалася ніч, пітьма.",
        "10": "Назустріч йому наближалася хтиво жінка, вбрана, як повія, бажаючи його спокусити.",
        "11": "Вона — нахабна й норовлива, ніколи вдома не сидить.",
        "12": "Ось вона на вулиці, ось вона на майдані, ось вона на кожному розі вичікує, чатує.",
        "13": "Вона його хапає, впивається поцілунком і сміливо каже:",
        "14": "«Мені довелося сьогодні скласти пожертви, і я виконала свої обіцянки.",
        "15": "Тому я вийшла з нетерпінням, шукаючи тебе. І я тебе знайшла!",
        "16": "Я постелила на ліжко кольорові покривала з єгипетського полотна.",
        "17": "Я покропила постіль мирром, алое та цинамоном.",
        "18": "Прийди, до ранку питимемо чашу кохання, насолоджуватимемося любов’ю.",
        "19": "Чоловіка немає вдома, він поїхав далеко.",
        "20": "Узяв мішечок срібла з собою і не повернеться аж до повного місяця».",
        "21": "Вона звабила його своїм щебетом, спокусливими устами звела його.",
        "22": "Він одразу ж іде за нею бездумно, немов віл на бійню, немов олень, що скаче в пастку,",
        "23": "доки стріла не проткне печінку. Він схожий на пташку, що летить в сіті, не знаючи, що заплатить за це своїм життям.",
        "24": "І тепер, сини, послухайте мене, прислухайтеся до слів, які мовлять уста мої.",
        "25": "Не дозволяйте серцю збочити на її шлях, не збийтеся на її манівці.",
        "26": "Адже вона вже багатьох до смерті довела, не злічити її жертв.",
        "27": "В її домі дороги до Шеолу, вони ведуть униз до покоїв смерті."
    },
    "8": {
        "1": "Хіба не кличе Мудрість? Хіба не озивається розум?",
        "2": "Стоїть вона на вершинах гір, на перехрестях, вздовж доріг.",
        "3": "Вона гукає біля брами, біля входу до міста, при міських воротах:",
        "4": "«До тебе, мій народе, я звертаюсь. Мій голос лине до синів людських.",
        "5": "Невігласи, розсудливість пізнайте, затямте, що є розважливість, ви, нерозумні!",
        "6": "Послухайте, бо маю вам сказати щось важливе, я справедливості навчаю вас.",
        "7": "Мої уста лиш правду мовлять, облудність не для губ моїх.",
        "8": "Усі слова, що з вуст злітають, справедливі, немає фальші, ані підступу у них.",
        "9": "Вони ясні для розуміння й ясні для того, хто шукає знань.",
        "10": "Візьміть напучування, а не срібло, знання, а не найщиріше золото.",
        "11": "Бо Мудрість краща за корал, скарби ніякі не зрівняться з нею».",
        "12": "«Я, Мудрість, з прозорливістю живу, знаннями й передбаченнями володію.",
        "13": "Господній страх — то ненависть до зла. Ненавиджу я зверхність і гординю, лихі діла й слова облудні.",
        "14": "Пораду добру маю і знаннями поділюся, я володію розумом і силу маю.",
        "15": "З моєю допомогою правителі царюють, закони справедливі пишуть можновладці.",
        "16": "Я допомагаю владикам правити, а мужі державні — справедливі.",
        "17": "Усіх люблю я тих, хто її любить, будь-хто мене знайде, аби шукав лиш.",
        "18": "Багатство й почесті зі мною, і праведність, і статки неминущі.",
        "19": "Мої плоди коштовніші за найчистіше золото, прибуток мій щедріший, ніж найкраще срібло.",
        "20": "Крокую я шляхами праведності, дорогою закону йду.",
        "21": "Даю Я спадок тим, хто мене любить, скарбниці їхні вщерть наповню.",
        "22": "Господь мене першою створив, за наміром Своїм, я виплекана так давно, задовго до всього.",
        "23": "З’явилась я в часи далекі, ще до народження землі.",
        "24": "Я роджена, як не було ще хвиль морських, ще не було струмків бурхливих,",
        "25": "ще гори на свої місця не стали, я народилася, як пагорбів ще не було,",
        "26": "коли Він не створив іще ні суші, ні полів, тоді ще порошинки жодної не існувало.",
        "27": "Я вже була, коли Він небеса на місце ставив, коли окреслив обрій на поверхні океану,",
        "28": "коли Він укріпив на небесах хмарини і ринули фонтани із безодні океану.",
        "29": "Це сталося, коли Бог морю межі встановив, щоб хвилі берега трималися, коли намітив Він землі основи.",
        "30": "Була я майстром поряд з Ним, я насолодою Його була щодня, завжди я жартувала з Ним.",
        "31": "Знайти відраду можу в світі, створеному Ним, і радощі мої — з людськими синами.",
        "32": "Тепер ж, діти, слухайтесь мене: хто йде моїм шляхом, той матиме талан.",
        "33": "Прислухайтеся до напучувань і помудрішайте, не відкидайте настанов моїх.",
        "34": "Тому, хто слухає мене, біля дверей моїх пильнує денно, чекає сторожко біля дверей, тому всміхнеться доля.",
        "35": "Хто мене знайде, той життя знайде, того благословить Господь.",
        "36": "А хто мене не відшукає, життя своє погубить. Всі, хто ненавидить мене, шукають смерті»."
    },
    "9": {
        "1": "Мудрість збудувала собі дім, поставила його на семи стовпах.",
        "2": "Вона приготувала м’ясо й розбавила вино, накрила на стіл.",
        "3": "Вона послала своїх служниць до міста, щоб ті зійшли на найвище місце в місті й сповістили від її імені:",
        "4": "«Приходьте до мене всі, хто має потребу в мудрості». А кому бракує розуму, вона каже:",
        "5": "«Приходьте, почастуйтеся тим, що маю, випийте вина, яке я зробила.",
        "6": "Залиште нерозумних і живіть! Зростайте на шляху мудрості».",
        "7": "Хто повчає богохульника, дістає зневагу, а хто ганить кривдника, той страждає.",
        "8": "Не повчай богохульника, бо він зненавидить тебе, дорікни мудрому, і він полюбить тебе.",
        "9": "Поясни мудрому, і він набереться ще більше мудрості, повчи праведника, і він ще глибше пізнає.",
        "10": "Мудрість бере свій початок зі страху Господнього, пізнання святості — це розум.",
        "11": "Зі мною твої дні примножаться, роки життя твого додадуться.",
        "12": "Якщо ти наберешся мудрості, це буде тобі на користь, якщо будеш надмірним, сам страждатимеш від цього.",
        "13": "Глупота — то жінка невгамовна, нерозумна, вона не знає нічого.",
        "14": "Вона сідає на порозі дому свого, всідається на найвищому місці міста",
        "15": "і галасливо зачіпає перехожих, що поспішають у справах:",
        "16": "«Приходьте до мене всі нерозумні». Невігласу вона каже таке:",
        "17": "«Солодка крадена вода, а хліб, здобутий потай, — найсмачніший».",
        "18": "І не здогадується він, що там гостюють лише мерці, її гостям місце в глибинах Шеолу."
    },
    "10": {
        "1": "Ось Соломонові приказки: Мудрий син — то радість батьку, а нерозумний син — то матері печаль.",
        "2": "Багатство, нажите безчесно, добра не принесе, а праведність від смерті порятує.",
        "3": "Господь не дасть голодувати праведному, Він наміри лихого чоловіка відверне.",
        "4": "Ледачі руки — запорука бідності, рука дбайлива до збагачення веде.",
        "5": "Розумний син, який врожай збирає влітку, ганьба тому, хто спить в жнива.",
        "6": "Праведним — благословення, а в словах зловмисників приховане насильство.",
        "7": "Пам’ять про праведника благословенням буде, ім’я негідника — прокляттям.",
        "8": "Мудрий і обачливий сприймає заповіді, базікало пустоголове згине.",
        "9": "Хто обирає чесний шлях, іде безпечно, хто збочує з путі, той буде викритий.",
        "10": "Хто кліпає з нечистого сумління, той спричиняє біль, а базікало пустоголове згине.",
        "11": "Уста праведника — то джерело життя, уста злостивця приховують насильство.",
        "12": "Ненависть розбурхує сварки, але любов прощає всі образи.",
        "13": "Мудрість живе на вустах розумного, а різка потрібна для спини нетямущого.",
        "14": "Мудрий накопичує знання, уста дурного до занепаду ведуть.",
        "15": "Статки багатого — його фортеця, погибель бідних — їхні злидні.",
        "16": "Винагорода праведника — це життя, безбожника прибуток — покарання.",
        "17": "Дорогою життя ведуть повчання, хто не зважає на них, блукає манівцями.",
        "18": "Якщо приховуєш ненависть, уста твої брешуть, та справжній дурень той, хто обмовляє інших.",
        "19": "Багато слів — кінця нема образам, хто стримує язик, той чинить мудро.",
        "20": "Язик праведника — то чисте срібло, розум безбожника ні шеляга не вартий.",
        "21": "Уста праведника опікуються багатьма, а дурні гинуть, адже розуму бракує.",
        "22": "Благословення Господа — ось що дає багатство, і смутку жодного воно не додає.",
        "23": "Для дурня задум злий — то лиш розвага, а для обачливого — в мудрості утіха.",
        "24": "Чого боїться нечестивий, те й дістане, чого бажає праведний, те йому й прийде.",
        "25": "Коли минає буря, кривдники зникають, а праведний завжди підгрунтя має.",
        "26": "Як оцет на зуби, як дим на очі, так і ледачий діє на володаря.",
        "27": "Господній страх подовжує життя, роки безбожника вкорочені.",
        "28": "Надії праведним приносять радість, а сподівання злих нічого не дають.",
        "29": "Господня путь — то для невинного твердиня, зловмисникам Господь несе погибель.",
        "30": "Ніколи праведний не похитнеться, безбожному ж не жити на землі.",
        "31": "Уста справедливого дарують мудрість, язик блюзнірський відрізаний буде.",
        "32": "Уста праведного знають те, що тішить слух, а з уст безбожника лише розпуста лине."
    },
    "11": {
        "1": "Ваги брехливі Господу огидні. Йому приємні точні міри.",
        "2": "За самовпевненістю йде ганьба, а скромність поряд з мудрістю крокує.",
        "3": "Веде правдивих їхня чистота, зрадливих же лукавство губить.",
        "4": "В день гніву вас багатство не спасе, а праведність від смерті порятує.",
        "5": "Чесноти праведного роблять шлях його прямим, а злий впаде, своїм же злом підтятий.",
        "6": "Правдивих праведність рятує, зрадливі ж потраплять в пастки власних забаганок.",
        "7": "Коли вмирає зла людина, із нею разом гинуть і надія, і сподівання на добробут.",
        "8": "Праведний рятується з біди, а на зловмисника чекає зовсім інша доля.",
        "9": "Своїми теревенями безбожник убиває ближніх, а праведних рятує розум.",
        "10": "Як праведним сприяє успіх, то радіє з ними місто, а як негідник гине, веселяться всі.",
        "11": "Благословенням праведності місто процвітає, а від зловмисного пащекування гине.",
        "12": "Той нерозумний, хто збиткується із ближніх, а мудрий чоловік мовчить.",
        "13": "Пліткар розбовкує таємниці, порядний язика тримає за зубами.",
        "14": "Без керівництва мудрого народ занепадає, коли ж багато добрих радників, він перемагає.",
        "15": "Хто поручиться за чужинця, постраждає сам, а хто відмовиться, себе убереже.",
        "16": "Добра й ніжна здобуває шану, жорстокий чоловік — лише багатство.",
        "17": "Якщо ти добрий, то твоє багатство, якщо жорстокий, то твої збитки.",
        "18": "Безбожник має лиш удаваний прибуток, а той, хто сіє праведність, той справжню вигоду пожне.",
        "19": "Хто непохитно праведність сповідує, той довго житиме, хто чинить зло, той загине передчасно.",
        "20": "Підступні люди Господу огидні, а чесні люди до душі Йому.",
        "21": "Не сумнівайтеся: зловмисників — тих знайде кара, а учнів праведності порятунок жде.",
        "22": "Золоте кільце на рилі у свині? То приваблива жінка, позбавлена розуму.",
        "23": "Бажання справедливих приносять їм благословення, бажання злих приносять Божий гнів.",
        "24": "Хто щедро роздає, збагачується більше, хто все своє добро приховує, той збідніє.",
        "25": "Людині щедрій і воздасться щедро; хто іншим помагає, сам дістане допомогу.",
        "26": "Прокляття упадуть на того, хто ховає хліб, благословення випаде тому, хто продає зерно на користь людям.",
        "27": "Той, хто добра жадає, втіху дістає, а хто шукає зло, в його ж лещатах буде.",
        "28": "Хто на багатство сподівається, той збідніє, а чесний розростеться, мов зелене листя.",
        "29": "Хто про своє майно не дбає, той пожне вітер; а дурень стане мудрого рабом.",
        "30": "Плід праведника — дерево життя, а мудрий — джерело життя для інших.",
        "31": "Якщо воздасться доброму в житті, то грішним і безбожним — й поготів!"
    },
    "12": {
        "1": "Хто любить знання, той визнає навчання, а хто ненавидить напучування, той дурний.",
        "2": "Господь благословляє доброго, підступного Він зневажає.",
        "3": "Нікому зло не дасть безпеки, але засади праведних не похитнуться.",
        "4": "Добра дружина — корона для чоловіка, а безсоромна — то ракова пухлина у кістках.",
        "5": "Наміри праведника чисті, безбожників поради — то брехня.",
        "6": "Слова нечестивих — то прагнення крові, а праведних уста людей рятують.",
        "7": "Поскидай кривдників, і їх уже немає, стоятиме оселя праведника твердо.",
        "8": "Людині воздається за її праведні думки, а кручені думки всі зневажають.",
        "9": "Краще бути ніким і мати слугу, ніж видавати себе за вельможу й не мати хліба.",
        "10": "Праведний дбає і про худобу, а «співчуття» нечестивця — то жорстокість.",
        "11": "Хто обробляє землю, той має харчі, хто за примарами женеться, розуму не має.",
        "12": "На здобич злодіїв безбожник зазіхає, корінь праведника — непорушний.",
        "13": "Негідник ловиться на власні теревені, а праведний таку халепу оминає.",
        "14": "Що з уст злетить, те принесе плоди; і витвір рук — твоя винагорода.",
        "15": "Дурний вважає правильними свої вчинки, та мудрий той, хто дослухається порад.",
        "16": "Дурний вихлюпує свій гнів одразу, та мудрий знає, як приховати приниження своє.",
        "17": "Чесний свідок каже правду, а брехливий свідок дурить.",
        "18": "Плітки ранять, як меча удари, а мудре слово зціляє.",
        "19": "Устам правдивим жити вічно, язик брехливий житиме лише мить.",
        "20": "У серці тих, хто замишляє зло, — брехня, тому, хто добре дасть пораду — радість.",
        "21": "З праведним не трапиться біди, в житті неправедних — самі нещастя.",
        "22": "Уста брехливі Господу огидні, Йому приємні ті, хто заслуговує довіри.",
        "23": "Людина мудра не показує свої знання, а серце дурня вихваляється невіглаством.",
        "24": "Роботящим рукам — керувати, рукам ледачим — лише наймитувати.",
        "25": "Тривога крає серце, а добре слово дарує щастя.",
        "26": "Людина праведна для інших відкриває шлях, а шлях безбожника його ж в оману вводить.",
        "27": "Вайлакуватий не засмажить дичини, а працьовитий матиме коштовність найдорожчу.",
        "28": "Життя — то значить праведним шляхом іти, а інший шлях завжди веде до смерті."
    },
    "13": {
        "1": "Розумний син порадам батьківським радіє, насмішник відмітає повчання.",
        "2": "Плоди людського розуму — на благо, а лицемірам лиш насильство дістається.",
        "3": "Хто стежить за вустами, той береже своє життя, хто не тримає за зубами язика, той себе губить!",
        "4": "Нероба має прагнення великі, та марно, а працьовитий має всього вдосталь.",
        "5": "Людина праведна ненавидить брехню, безбожник чинить недостойно і немилосердно.",
        "6": "Цнотливого боронить справедливість, а грішника зборює зло.",
        "7": "Один заможним прикидається, не маючи нічого, а інший злиднем прикидається, хоча й багатий.",
        "8": "Багатий платить за життя своїм багатством, а вбогий навіть не звертає уваги на погрози.",
        "9": "Праведника світло звеселяє, а світильник безбожника гасне.",
        "10": "Пиха породжує сварки самі, мудрі ті, хто радиться з іншими.",
        "11": "Безчесно нажите багатство зведеться нанівець, багатство, нажите у поті чола, незмірно зросте.",
        "12": "Довге чекання спустошує душу, а здійснене бажання — це дерево життя.",
        "13": "Хто зневажає настанови, той собі зашкодить, а хто накази шанує, матиме винагороду.",
        "14": "Вчення мудреця — то джерело життя, воно не дасть потрапити в лабети смерті.",
        "15": "Добрий розум приносить втіху, шлях безвірних веде до погибелі.",
        "16": "Кожна розумна людина діє розважливо, а нерозумна виставляє свою тупість напоказ.",
        "17": "Неправедний посланець спричиняє біду, а праведний приносить порятунок.",
        "18": "Хто не зважає на повчання, того чекають бідність і зневага; всі поважатимуть того, хто застереження шанує.",
        "19": "Бажання сповнене — то втіха для душі, а відвернутися від зла — для дурня то відраза.",
        "20": "Хто з мудрими спілкується, мудрішим стане, хто з телепнями водиться, потрапить у халепу.",
        "21": "Грішників переслідують невдачі, на праведних чекає добра доля.",
        "22": "Добра людина залишає спадок онукам, а грішника добро до праведника перейде.",
        "23": "Необроблена земля бідака може дати гарний врожай, та нерідко його наділ несправедливо відбирають.",
        "24": "Хто з малку не повчає дитину, той її не любить, а сина любить той, хто поспішає навчити мудрості його.",
        "25": "Праведний має їжі вдосталь, а шлунок неправедного буде порожній."
    },
    "14": {
        "1": "Жіноча мудрість будує дім, а нерозважливість сама його руйнує.",
        "2": "Хто йде в житті чесним шляхом, той Бога шанує, а хто блукає манівцями, той зневажає Його.",
        "3": "Дурні вуста собі на спину різки накликають, а вуста розумного його ж і захищають.",
        "4": "Без волів ясла порожні, а добрий віл дає прибуток.",
        "5": "Правдивий свідок не збреше, а лживий свідок дихає брехнею.",
        "6": "Чванько шукає мудрості, та не знаходить, а мудрий легко всотує знання.",
        "7": "Уникай нерозумного, бо переконливого слова для нього не знайдеш.",
        "8": "Розумний мудрістю керується своєю, а дурня власна дурість дурить.",
        "9": "Бентежить покарання дурня, а мудрий знає, що воно — на благо.",
        "10": "Кожне серце має свою гіркоту, і радість його не розділить ніхто.",
        "11": "Оселю безбожника буде зруйновано, оселя праведника буде процвітати.",
        "12": "Людині може шлях здаватися прямим, та зрештою він приведе до смерті.",
        "13": "Навіть від сміху може боліти серце, а радість може скінчитися смутком.",
        "14": "Непокірливий дорого заплатить за скоєне, а добрий буде винагороджений за діла свої.",
        "15": "Простодушний вірить кожному слову, а обачливий зважує кожен свій крок.",
        "16": "Мудра людина обережна і цурається зла, а нерозумна — відчайдушна й самовпевнена.",
        "17": "Запальний чинить нерозумно, підступного ж ненавидять усі.",
        "18": "Наївні успадкують глупоту, а помірковані увінчані знанням.",
        "19": "Зло схиляється перед добром, а лиходії — перед брамою праведників.",
        "20": "Жебрака ненавидить навіть ближній, а в багатія — чимало шанувальників.",
        "21": "Хто зневажає ближнього, — грішить, а той, хто добрий до нужденного, — обласканий долею.",
        "22": "Хіба не збочують ті, хто намислив лихе? А хто добро творити прагне, знаходять любов і вірність.",
        "23": "Тяжкий труд приносить здобутки, вуста базікала ведуть його до бідності.",
        "24": "Короною мудрого є його багатство, а вінцем неука — глупота.",
        "25": "Правдивий свідок життя рятує, брехливий свідок плодить брехню.",
        "26": "Знайдеш безпеку в поклонінні Господу; це надійний притулок для Його дітей.",
        "27": "Благоговіння перед Господом — то життєдайне джерело, та спасіння від капканів смерті.",
        "28": "Слава царя — то численний народ, а без народу правитель — ніхто.",
        "29": "Розсудливість терплячий проявляє, гарячкуватий лиш примножує дурниці.",
        "30": "Здоровий глузд плекає здорове тіло, а заздрощі — то ракова пухлина на кістках.",
        "31": "Хто збиткується з бідних, той ображає Творця, хто милосердний до злидня, той шанує Творця.",
        "32": "Підкошує лихого власна злість, а праведник і через смерть зміцнить віру.",
        "33": "Мудрість мешкає в розумного у серці, а дурням вона невідома.",
        "34": "Праведність окрилює народ, а гріх його приводить до ганьби.",
        "35": "Цар виявляє ласку спритному слузі, а на нікчемного впаде царевий гнів."
    },
    "15": {
        "1": "Сумирна відповідь вгамовує гнів, різкі слова розбурхують лють.",
        "2": "Уста мудреця жаданими роблять знання, а вуста нерозумних скипають дурницями.",
        "3": "Очі Господні повсюди, вони стежать за злом і добром.",
        "4": "Лагідна мова — це життєдайне дерево, а підступний язик роз’ятрює душу.",
        "5": "Нерозумний зневажає батьківські поради, а хто прислухався до настанов, той набирається розуму.",
        "6": "Дім праведного нагромаджує скарби, а надбання безбожника несуть йому нещастя.",
        "7": "Вуста мудреця поширюють знання, а душі нерозумних — ненадійні.",
        "8": "Пожертва негідника Господу гидка, молитва чесного Його втішає.",
        "9": "Шлях безбожника огидний Господу; Він любить того, хто прагне праведності.",
        "10": "Сувора кара жде на того, хто праведну путь зневажить; загине той, хто зневажає повчання.",
        "11": "Усе, що трапляється, навіть після смерті — для Господа не таємниця, тим більше — серця людські!",
        "12": "Насмішник не любить, коли його повчають, він не піде по науку до мудрого.",
        "13": "Радісне серце випромінює щастя, а щемне серце дух руйнує.",
        "14": "Серце тямущого тягнеться до знань, уста нерозумного живуть глупотою.",
        "15": "У злидаря всі дні тяжкі, бадьоре серце має вічне свято.",
        "16": "Ліпше вдовольнятися малим і шанувати Господа, ніж мати скарб великий і тремтіти від небезпеки.",
        "17": "Смачніша тарілка овочів, піднесених з любов’ю, аніж телятина найкраща, приправлена ненавистю.",
        "18": "Запальна людина розбурхує суперечку, а поміркована втихомирює сварку.",
        "19": "Шлях ледачого, наче лабіринт, а путь цнотливого — то шлях прямий.",
        "20": "Мудрий син тішить батька, а нерозумний зневажає матір.",
        "21": "Глупота приваблива для нерозумного, а розважлива людина ходить прямим шляхом.",
        "22": "Без доброї поради наміри приречені. Коли ж багато радників, то плани будуть втілені.",
        "23": "Людина може тішитися своєю відповіддю, але яке важливе слово, мовлене в хвилину слушну!",
        "24": "Щоб не скотитися в Шеол, мудрий ітиме вгору дорогою життя.",
        "25": "Господь зруйнує вщент оселю зарозумілого, та захистить межу вдови.",
        "26": "Злі наміри огидні Господу, а дружнє слово чисте в Його очах.",
        "27": "Хто ласий до наживи, той руйнує власний дім, а хто ненавидить хабар, той житиме.",
        "28": "Людина праведна замислюється, як відповідати, уста лихого випльовують думки огидні.",
        "29": "Господь цурається безбожників, та Він відгукується на молитви праведних.",
        "30": "Дружнє сяйво очей наповнює радістю серце, а добрі новини зміцнюють кістки.",
        "31": "Хто прислухається уважно до життєвих засторог, той житиме серед мудрих.",
        "32": "Хто зневажає навчання, той нехтує своїм життям; хто прислухається до повчань, той набирається розуму.",
        "33": "Страх Господній — наука мудрості, а скромність — перший крок до Господньої поваги."
    },
    "16": {
        "1": "Людина плекає наміри що промовить, але Господь вирішує, що з уст її злетить.",
        "2": "Всі шляхи людини видаються їй праведними, але її наміри судить Господь.",
        "3": "Довірся у всіх своїх діях Господу, і твої задуми збудуться.",
        "4": "Господь створив усе з належною метою, навіть зловмисника для лихої днини.",
        "5": "Огидний Господу будь-хто зверхній; тож, певно, йому не уникнути кари.",
        "6": "Вірністю й правдивістю спокутуються гріхи, а біди уникають страхом Господнім.",
        "7": "Коли Господь схвалює шляхи людські, тоді Він перетворює на друзів навіть ворогів.",
        "8": "Краще мало, але справедливо нажитого добра, ніж багато нечесних прибутків.",
        "9": "Розум людський вибудовує шлях, та лиш Господь спрямовує її мандрівку.",
        "10": "Цареві вуста закон провіщають; вирок царя в суді несхибний.",
        "11": "Точні терези та гирі — ось про що дбає Господь; Він дбає про ваги в торбині.",
        "12": "Царям огидні ганебні вчинки, лише справедливістю зміцнюється правління.",
        "13": "Праведні уста тішать царів; їм до вподоби ті, хто каже правду.",
        "14": "Гнів царський багатьох веде до смерті, та мудрий відведе його.",
        "15": "Царева ласка дарує життя; його милість, мов темна хмара, що приносить дощ весняний.",
        "16": "Багато краще мати мудрість, аніж золото! Здобути тяму важливіше, аніж срібло найщиріше!",
        "17": "Праведні уникають нещасть на своєму шляху; хто намагається не заплямувати себе, боронить своє життя.",
        "18": "Бундючність веде до погибелі, пиха є причиною падіння.",
        "19": "Краще бути сумирним із бідним, ніж ділити здобич з пихатим.",
        "20": "Хто сприймає науку, збагне, що є добро; благословенний той, хто вірує у Господа.",
        "21": "Людину з мудрим серцем розумною назвуть, розмова милостива щедро вродить.",
        "22": "Здоровий глузд — джерело життя для мудрих, невігластво породжує лиш дурість.",
        "23": "Розумний стежить за тим, що злітає з його уст; що з його уст злетить, примножує знання.",
        "24": "Ласкаві слова, ніби щільники з медом, солодкі для душі, приємні для тіла.",
        "25": "Людині видається шлях прямим, насправді ж він веде до смерті.",
        "26": "Людина трудиться, бо до того її змушує голод.",
        "27": "Негідник замишляє лихо, і з уст його вогонь злітає.",
        "28": "Крутій плодить сварки, а наклепник розводить найближчих друзів.",
        "29": "Кривдник ошукує друга і зводить його на слизьке.",
        "30": "Хто очі відводить, той сіті обману плете, хто міцно стуляє уста, той накоїв лиха.",
        "31": "Сивина — вінець слави, вона знаменує праведний шлях.",
        "32": "Краще бути терплячим, ніж сильним, краще тримати себе в руках, аніж взяти в облогу місто.",
        "33": "Жеребок кидають у пелену, а рішення повністю залежить від Господа."
    },
    "17": {
        "1": "Краще мати скоринку хліба й жити з миром, ніж мати багатий дім й сваритися.",
        "2": "Мудрий слуга може правити нікчемним сином і розділити спадщину з його братами.",
        "3": "Для срібла — тигель, для золота — горнило, а для випробувань — Господь.",
        "4": "Злочинець уважний до слова лихого; брехун і сам зважає на брехливе слово.",
        "5": "Хто збиткується з убогого, той ображає Творця; хто радіє з нещастя ближнього, той буде сам покараний.",
        "6": "Старі увінчані онуками своїми, а славою синів є їхні батьки.",
        "7": "Не годиться нерозумному бути пишномовним, тим більше можновладцеві — брехливим.",
        "8": "В очах хабарника хабар, як талісман удачі, куди не повернеться, там йому щастить.",
        "9": "Хто прощає і забуває про образу, той сприяє дружбі, а хто переповідає її, той розбиває дружбу.",
        "10": "Одне застереження більше впливає на розумну людину, ніж сто ударів на дурня.",
        "11": "Та й непокірний той, хто прагне зла! Та ж він діждеться невблаганного посланця, який здійснить Господню кару!",
        "12": "Краще натрапити на ведмедицю, в якої украли малят, ніж на дурня з його дурницями.",
        "13": "Якщо відплатиш злом за добро, з твоєї оселі ніколи не щезне зло.",
        "14": "Сварка починається з необережних слів, тож ліпше замовкни, доки суперечка не розгорілася.",
        "15": "І той, хто виправдовує винного, і той, хто засуджує невинного, — обидва огидні Господу.",
        "16": "Яка користь з грошей в руках у дурня? Хіба ж він купить мудрість, як розуму не має?",
        "17": "Друг залишається другом завжди, а брат народжується, щоб розділити нещастя.",
        "18": "Нерозважливий той, хто поспішно ближньому дає під заклад, або ручається за ближнього свого.",
        "19": "Кому подобається ображати, той любить сварки, як заколотник до скандалу, так і скупий веде до злиднів.",
        "20": "Підступний не знайде добра, улесливий накличе собі лихо.",
        "21": "Хто народжує дурня, пожинає смуток, батько лайдака не знатиме втіхи.",
        "22": "Веселе серце — то міцне здоров’я, а дух пригнічений підточує сили.",
        "23": "Неправедний нишком бере хабарі, аби не панувала справедливість.",
        "24": "Розважливий мудрістю керується, а нерозумний ніколи не зосередиться.",
        "25": "Нерозумний син засмучує батька і сповнює серце матері гіркотою.",
        "26": "То зле, коли карають невинних або катують праведних за їхню чесність.",
        "27": "Освічений знає ціну словам, розумний вміє стримувати себе.",
        "28": "Навіть дурень, коли мовчить, здається мудрим; коли не розпускає язик, справляє враження розумного."
    },
    "18": {
        "1": "Себелюбець обстоює лиш власні інтереси, злісно відкидаючи здоровий глузд.",
        "2": "Нерозумний прагне не зрозуміти, а лише висловити свої погляди.",
        "3": "З неправедністю приходить ганьба, а з безчестям — образа.",
        "4": "Слова, що з уст злітають, немов вода глибока; джерело мудрості — то невичерпний потік.",
        "5": "Бік кривдника тримати — то проти закону, як і засуджувати праведного — зле.",
        "6": "Уста невігласа викликають сварку, його рот розбурхує бійку.",
        "7": "Язик дурня — то його загибель, уста його — для нього ж пастка.",
        "8": "Слова наклепника, мов патока солодка, вони ідуть на найчорніше дно душі.",
        "9": "Безперечно, ледацюга — брат руйнівнику.",
        "10": "Господнє ім’я — то могутня вежа, в ній праведник знаходить порятунок.",
        "11": "Багатство заможного — це укріплене місто, воно йому ввижається мурами нездоланними.",
        "12": "Руїні передує пиха, а скромність передує славі.",
        "13": "Нерозумно і соромно поспішати відповісти, ще не послухавши.",
        "14": "Дух чоловіка допомагає йому долати хворобу, а дух зламаний нікому не допоможе.",
        "15": "Розумний знання здобуває, вухо мудреця прагне знань.",
        "16": "Подарунок прокладає шлях людині, і приводить до можновладців.",
        "17": "Перший, хто пояснює справу, здається правим доки не прийде інший і не висловить сумнів.",
        "18": "Кинутий жереб кладе край суперечкам і замирює сильних суперників.",
        "19": "Повернути ображеного брата складніше, ніж завоювати укріплене місто; такі суперечки подібні до ґрат тюремних.",
        "20": "Життя наповнюється плодами уст, людина насичується тим, що злітає з уст її.",
        "21": "Смерть і життя — під владою язика, той, хто любить його, пожне плоди.",
        "22": "Хто знаходить собі дружину, дістає щастя й благословення Господнє.",
        "23": "Бідняк говорить чемно, а багатій відповідає зухвало.",
        "24": "Із деякими друзями приємно бути, а інші — рідніші за кровного брата."
    },
    "19": {
        "1": "Краще бідний, та чесний, аніж з лукавими устами, та дурний.",
        "2": "Звісно, бажання без знання пусті; а той, хто надто поспішає, губить шлях.",
        "3": "Невігластво підточує життя людині, вона ж гнівається на Господа за це.",
        "4": "Багатство притягує друзів, а вбогого друзі залишають.",
        "5": "Лжесвідок не уникне покарання, не врятується свідок брехливий.",
        "6": "Багато людей підлещуюється до щедрого вельможі, записуються в друзі до того, хто обдаровує.",
        "7": "Злидаря зневажають усі його брати, а що вже говорити про друзів! Ті його сахаються: він просить поради, а їх немає.",
        "8": "Хто любить життя, той набирається розуму. Хто шанує знання, той збагне, що є добро.",
        "9": "Брехливий свідок не залишиться без покарання, неправдивий свідок загине.",
        "10": "Пустоголовому багатію не годиться наживати скарби, це так безглуздо, як і рабу керувати князями.",
        "11": "Здоровий глузд породжує терпіння, людину звеличує вміння прощати образи.",
        "12": "Царський гнів, немов лева рик, а ласка його, мов роса на траві.",
        "13": "Нерозумний син — нещастя для батька, а пащекувата дружина дратує, як неспинне крапання дощу крізь дірявий дах.",
        "14": "Дім і багатство успадковуються від батьків, а розважлива дружина — від Господа.",
        "15": "Лінощі навівають глибокий сон, бажання ледакувати веде до голоду.",
        "16": "Хто підкоряється заповітам, той зберігає життя, хто не шанує Божий шлях — загине.",
        "17": "Давати жебраку, що позичати Господу. За ваше милосердя Бог воздасть вам.",
        "18": "Напучуй свого сина, в тому — єдина надія; не роблячи цього, тільки зла йому завдаєш.",
        "19": "Запальна людина повинна нести покарання; навіть якщо помилуєш її, потім усе повториться.",
        "20": "Вислухай пораду й прислухайся до повчань, щоб зрештою набратися мудрості.",
        "21": "Багато задумів у серці людському, але Господь вирішує, що має статися.",
        "22": "Скнарість — то ганьба, краще бути бідним, ніж брехливим.",
        "23": "Страх Господній дає прекрасне життя; тож роки минають без страху, що нагряне біда.",
        "24": "Лінько опускає в миску руку, та навіть до рота повернуть її не може.",
        "25": "Скарай пихатого, і дурень набереться розуму; Дай настанови розсудливому, і він сам помудрішає.",
        "26": "Хто не шанує батька й проганяє матір, той негідний і зганьблений син.",
        "27": "Слухайся повчань, мій сину, якщо бажаєш утекти від дурних помилок невігласів.",
        "28": "Нікчема висміює справедливість, а вуста неправедного живляться несправедливістю.",
        "29": "Покарання існує для пихатих самолюбців, а удари — для спин дурнів."
    },
    "20": {
        "1": "З вина — насмішництво, із пива — галас; хто напивається, той нерозумний.",
        "2": "Царський гнів — як рик лева, розлютиш його — попрощаєшся з життям.",
        "3": "Хто уникає суперечок, той шляхетно чинить, а якийсь невіглас одразу зчиняє сварку.",
        "4": "Восени лінько не оре землі, а в жнива шукає врожай, та його немає.",
        "5": "Добрі знання, як глибокий колодязь з життєдайною водою, але розумний знає як її дістати.",
        "6": "Багато-хто вихваляється своєю вірністю, але де знайти того, кому справді можна довіритися?",
        "7": "Праведник живе чесно й достойно, благословенні будуть його діти.",
        "8": "Цар сидить на суддівськім престолі, він розганяє поглядом всіляке зло.",
        "9": "Хто може стверджувати: «Я очистив серце, я очистився від гріха?»",
        "10": "Обважування й обмірювання однаково огидні Господу.",
        "11": "Навіть юнак розкриває свою сутність у вчинках: чи порядно й справедливо чинить він, чи ні.",
        "12": "Це Господь створив вухо, що чує, та око, що бачить!",
        "13": "Не люби спати, бо проспиш добробут, розплющ очі, щоб мати вдосталь хліба.",
        "14": "Покупець галасує: «Дорого, дорого», — а як відійде, радіє що вдало виторгував.",
        "15": "Є золото і розсипи рубінів, та мудра мова — найкоштовніша прикраса.",
        "16": "Візьми його одяг, бо він поручився за незнайомця, візьми заставу від нього заради чужинки.",
        "17": "Смакує хліб, здобутий обманом, але згодом на зубах жорства.",
        "18": "Порада сприяє здійсненню намірів, тому шукай поради, як ведеш війну.",
        "19": "З базікалом не варто мати справи, такий розплеще таємниці всі.",
        "20": "Погасне світло в сутінках для того, хто проклинає батька й матір.",
        "21": "Коли спадок рано дістається, то потім не буде благословенний.",
        "22": "Не зарікайся, що відплатиш злом за зло. Чекай на Господа, і Він за тебе помститиметься.",
        "23": "Неправильні ваги огидні Господу, оманливі терези не доведуть до добра.",
        "24": "Кроки людини направляє Господь. Як може людина розуміти свій шлях?",
        "25": "Швидка клятва — небезпечна пастка, почнеш розмірковувати, коли вже діло зроблене.",
        "26": "Мудрий цар розганяє неправедних, спрямовує на них колесо покарання.",
        "27": "Дух людський — то світильник Господній, який висвітлює внутрішнє єство.",
        "28": "Царя бережуть милосердя й довіра; він тримається на троні милосердям.",
        "29": "Сила — то гордість молодих, а сивина — достоїнство старих.",
        "30": "Синці зцілюють від зла, удари очищають серця глибину."
    },
    "21": {
        "1": "Серце царя, неначе водний потік у Господніх руках; Господь повертає його, коли забажає.",
        "2": "Людині вважається її життєвий шлях прямим, але Господь випробовує серця.",
        "3": "Чинити чесно й справедливо — ось що бажаніше для Господа, ніж пожертва.",
        "4": "Зверхній погляд, погордливе серце — це гріхи, світильник неправедності.",
        "5": "Задуми працьовитих ведуть до процвітання, а квапливість веде до убозтва.",
        "6": "Хто брехливим язиком набуває статків, той марно мріє — це приведе до погибелі.",
        "7": "Насильство кривдників погубить, бо відмовляються жити справедливо.",
        "8": "Покручений шлях безбожників, шлях праведних — прямий.",
        "9": "Краще тулитися в закутку на горищі, ніж ділити оселю з пащекуватою дружиною.",
        "10": "Душа неправедного прагне зла й коситься на ближнього без прихильності.",
        "11": "Коли карають гонористого — нерозважливий мудрішає, а коли мудрого вчать, він сам знань набуває.",
        "12": "Праведний матиме успіх над злим, а нечестивець здобуде погибель.",
        "13": "Хто не бажає чути бідного волання, той сам кричатиме, та відповіді не діждеться.",
        "14": "Подарунок з-під поли спиняє гнів, та притлумлює лють.",
        "15": "Праведник радіє, коли творить справедливість, а злочинець жахається цього.",
        "16": "Хто збочує із мудрого шляху, спочине в товаристві мертвяків.",
        "17": "Хто полюбляє розваги, той буде злиднем: хто любить вино й оливи, той не розбагатіє.",
        "18": "Нечестивий — то викуп за справедливого, а зрадливий — за чесного.",
        "19": "Краще жити в пустелі, аніж із злою і сварливою дружиною.",
        "20": "В оселі мудрого є добро й олива, через невігласа вони зникають.",
        "21": "Хто прагне до праведності й милосердя, той матиме життя праведне й шановане.",
        "22": "Мудрий захопив місто воїнів, зруйнувавши укріплення, на які вони покладалися.",
        "23": "Хто стежить за устами й язиком, від клопотів життя своє оберігає.",
        "24": "Бундючного і зверхнього назвуть чваньком, пихатий поводиться дуже нахабно.",
        "25-26": "Потреби нероби його ж і знищать, щодня йому хочеться мати ще більше, а сам і палець об палець не вдарить. А праведний, той навпаки: роздає й роздає, і ніколи не має нужди.",
        "27": "Пожертви кривдника огидні Господу, надто ж як приносять їх із задумом лихим.",
        "28": "Брехливий свідок загине, а хто прислухається до Господа, говоритиме повік.",
        "29": "Негідник докладає зусиль, щоб справити добре враження; лиш праведник утверджується на своїм шляху.",
        "30": "Для Господа ніщо не є занадто мудрим, Йому поради не потрібні.",
        "31": "Коня споряджають перед боєм, але перемога залежить від Господа."
    },
    "22": {
        "1": "Славне ім’я дорожче, ніж велике багатство, пошана краща, аніж золото чи срібло.",
        "2": "Багаті й бідні поруч йдуть, бо Господь створив і тих, і тих.",
        "3": "Розважливий побачить лихо і знайде рятунок, пустоголовий наблизиться й поплатиться за це.",
        "4": "Для скромного, який шанує Господа, є нагорода: багатство, слава і життя.",
        "5": "Шлях безбожника — між колючок і пасток, а хто цінує своє життя, той не здибає їх.",
        "6": "Навчай молодь, який шлях їй обирати, тоді і в старості вона не зіб’ється з путі.",
        "7": "Багаті панують над злидарями, а боржник є рабом позичальника.",
        "8": "Хто сіє несправедливість, пожне горе, згине через власний гнів.",
        "9": "Благословенний буде щедрий, бо ділиться він хлібом з бідним.",
        "10": "Вижени насмішника, то й сварка стихне, і сутяги, й образи вщухнуть.",
        "11": "Хто любить чисте серце, вишукано промовляє, той серед друзів матиме царя.",
        "12": "Очі Господа стережуть знання, Він відмітає зрадливі слова.",
        "13": "Ледачий вигукує: «Надворі лев! Він міг би розшматувати мене на вулиці!»",
        "14": "Вуста розпусниці — глибока яма, в яку падає той, кого Господь відринув.",
        "15": "Дурість прив’язана до серця юнака, покарання звільнить його від неї.",
        "16": "Один наживається, гноблячи бідного, інший стає бідним, бо платить багатію.",
        "17": "Прислухайся до слів мудреця, привернися серцем до мого вчення,",
        "18": "бо вони підуть тобі на користь. Якщо збережеш їх у серці, тоді вони звучати будуть на твоїх устах.",
        "19": "Я вчитиму тебе сьогодні, щоб довірявся ти Господу.",
        "20": "Чи не писав я тобі раніше, чи не давав тобі порад і знання,",
        "21": "щоб знав ти, що то є — правдиве слово, щоб ти зміг достовірно доповісти тому, хто посилав тебе?",
        "22": "Не кради у злидаря, бо він бідний, не ображай злидаря у суді біля міської брами.",
        "23": "Бо Господь захищає їх, та відбере у крадіїв усе награбоване.",
        "24": "Не водися з запальним, не приятелюй з гарячковим,",
        "25": "щоб не перейняти від нього ці риси і не потрапити в тенета.",
        "26": "Не спілкуйся з тими, хто поспішно клянеться, ні з тим, хто бере на себе чужі борги.",
        "27": "Якщо тобі немає чим заплатити, то навіщо втрачати останнє рядно?",
        "28": "Не чіпай давніх кордонів, які встановили твої батьки.",
        "29": "Ти зустрічав майстра своєї справи? Він служитиме царю, він не буде служити простим людям."
    },
    "23": {
        "1": "Коли сідаєш за стіл із правителем, пам’ятай, хто перед тобою.",
        "2": "Ніколи не їж занадто, навіть якщо ти дуже зголоднів.",
        "3": "Не тягнися до смачного — це оманлива їжа.",
        "4": "Не розтрачуй всі сили і здоров’я на накопичення скарбів. Якщо вважаєш себе мудрим — запасайся терпінням.",
        "5": "Лиш на мить відведеш погляд, як багатство зникне, наче в нього виросли крила, і орлом злетить у небо.",
        "6": "Не бери хліба за столом у скнари, не тягнися до його ласощів.",
        "7": "Він же, як пір’я у горлі. «Їж та пий», — він припрошує, але нещиро.",
        "8": "Те, що проковтнеш, тебе знудить, та не будеш знати як уникнути приниження.",
        "9": "Не давай поради дурню, бо не зрозуміє він мудрості слів твоїх, та зробить з тебе посміховисько.",
        "10": "Не руш вікових меж кам’яних, не зазіхай на сирітські поля.",
        "11": "Тому що в них могутній Захисник (Господь), Він притягне тебе до суду.",
        "12": "Налаштуй свій розум на повчання, прислухайся до розумних порад.",
        "13": "Не позбавляй юнака виховання, не помре він від того, що палиця походить по його спині.",
        "14": "Якщо сам його повчатимеш різкою, врятуєш його життя від Шеолу.",
        "15": "Сину мій, якщо помудрішаєш, то й моє серце звеселиться.",
        "16": "Моє серце сповниться радістю, коли з уст твоїх злітатимуть праведні слова.",
        "17": "Не дозволяй заздрощам до грішників поселитися в серці, хай живе там завжди страх перед Господом.",
        "18": "Тоді матимеш щасливе майбутнє і твої сподівання не розпиляться на порох.",
        "19": "Слухай, сину, й набирайся мудрості, і вибери правильний життєвий шлях.",
        "20": "Не водися з тими, хто п’є без міри, хто м’ясом давиться, ненаситний.",
        "21": "Бо п’яничка й ненажера збідніють, їх лінощі в лахміття одягнуть.",
        "22": "Слухайся батька, який життя тобі дав, і не зневажай матір, коли зістариться.",
        "23": "Купи й не продавай того, що є правдиве: мудрість, настанови й розуміння.",
        "24": "Батько праведного тішитиметься, хто викохає мудрого сина, матиме радість у ньому.",
        "25": "Дай батькові й неньці відчути радість, нехай та, що дала тобі життя, буде втішена.",
        "26": "Сину мій, нехай твій розум мені довіриться, побачать очі шлях Мій добрим.",
        "27": "Бо повія — то глибока яма, а спокусниця — вузька криниця.",
        "28": "Вона, мов крадій, у засідці чатує, і множить перелюб поміж чоловіків.",
        "29": "Хто зітхає, хто ридає? Хто свариться, хто скаржиться? Хто синці невинні рахує? Хто заплакані очі червоні втирає?",
        "30": "Це ті, хто допізна за вином сидить, хто шукає, де б чого напитися.",
        "31": "Не задивляйся на вино, коли проміниться у келихах червоно. Його приємно і легко ковтати,",
        "32": "але зрештою воно кусає, мов гадюка, й отруює, немов змія.",
        "33": "Твої очі побачать чудернацькі видіння, а розум затуманиться, заплутаються слова.",
        "34": "Ти будеш хворий, наче той, кого кидають хвилі в морі, мов той, хто на верхівці щогли.",
        "35": "Ти скажеш: «Мене вдарили, але я болю не відчув, мене побили, та я цього і не помітив! Коли очуняю, піду шукати, де б іще хильнути»."
    },
    "24": {
        "1": "Не заздри недобрим, не прагни їхнього товариства.",
        "2": "Бо вони замишляють насилля, їхні вуста торочать про лихо майбутнє.",
        "3": "Дім будують мудрістю, а зміцнюють розумінням.",
        "4": "Його кімнати заповнюють цінним і затишним начинням через пізнання.",
        "5": "Мудрий більший за можновладного, а освічений більший за дужого,",
        "6": "бо з доброю порадою можна почати війну, перемогу здобути, як багато радників маєш.",
        "7": "Мудрість занадто складна для невігласа, біля брами міської він не розтулить уст.",
        "8": "Інтриганом назвуть того, хто замишляє зло.",
        "9": "Лихі наміри дурня — це гріх; люди гидують глузливими.",
        "10": "Який же ти слабкий, якщо зігнешся в час випробувань!",
        "11": "Врятуй тих, проти кого йде зговір, щоб убити; допоможи засудженому до страти.",
        "12": "Бо якщо ти скажеш: «А я не знав про це!» — хіба не буде це відоме й Випробовувачу сердець? Хіба Той, Хто стежить за тобою, не знає цього? Хіба Він не відплатить кожному за ділами його?",
        "13": "Їж мед, сину мій, він корисний, щільниковий мед солодкий.",
        "14": "Знай також, що мудрість — то насолода для душі, якщо знайдеш її, матимеш добре майбутнє, не розвіються твої сподівання.",
        "15": "Не чатуй, мов злодій, біля оселі праведника, не вдирайся в його дім.",
        "16": "Праведник сім разів впаде і знову підведеться, а безбожника навіть одинока біда скосить.",
        "17": "Не радій, коли твій недруг падає, коли він спіткнеться, не тіш своє серце,",
        "18": "бо Господь помітить це і сприйме як зло, і зверне гнів на тебе.",
        "19": "Не гнівайся через зловмисників, не заздри неправедним,",
        "20": "бо нечестивці не мають майбутнього, згасне світильник неправедних.",
        "21": "Вшановуй Господа, сину мій, і царя, не зв’язуйся з заколотниками,",
        "22": "бо зненацька на них біда нападе, і ніколи не знаєш, яку погибель принесе.",
        "23": "Ось іще приказки мудрих: Не годиться виявляти упередженість у суді.",
        "24": "Хто винного виправдає, стверджуючи: «Ти невинний», — буде проклятий людьми, й затаврований народами.",
        "25": "А хто дорікає неправедним, буде схвалений, благословення на нього зійде.",
        "26": "Чесне слово приносить радість людині, мов поцілунок в уста.",
        "27": "Спершу скінчи працю надворі, упорядкуй ниву, а вже тоді будуй оселю.",
        "28": "Не давай неправдивих свідчень проти ближнього, не зводь наклепів.",
        "29": "Не кажи: «Як він зі мною, так і я з ним. Я відплачу йому тим же».",
        "30": "Я йшов повз поле нероби, вздовж виноградника якогось дурня.",
        "31": "Усе поле заросло будяками, бур’яни вкрили землю, кам’яна огорожа повалилася.",
        "32": "Я подивився сам, поміркував, зауважив і правду збагнув:",
        "33": "трохи поспати, трішки подрімати, побайдикувати, склавши руки,",
        "34": "то й бідність заскочить несподівано, як грабіжник, і злидні обсядуть, як вороги."
    },
    "25": {
        "1": "Ось іще Соломонові притчі, зібрані людьми царя юдейського Езекії.",
        "2": "Велич Господа в тому, щоб приховувати, а слава царева в тому, щоб розкрити справу.",
        "3": "Незбагненні царські серця, як небеса недосяжні, як прірви земні.",
        "4": "Якщо очистити срібло від домішок, майстер зможе зробити різноманітні прикраси.",
        "5": "Якщо прогнати неправедних з царських очей, зміцниться трон його правосуддям.",
        "6": "Не хвалися в присутності царя, не ставай там, де місце знатним.",
        "7": "Краще, як тебе погукають: «Підійди сюди», — аніж принизять на очах у всіх вельмож та відішлють до самих нищих.",
        "8": "Не спіши до суду, бо що робитимеш потім, коли твій ближній доведе, що ти неправий?",
        "9": "Сперечайся про справу з сусідом, але таємниці чужої не відкривай,",
        "10": "щоб судді не довелося присоромити тебе, і ти не втратив довір’я інших.",
        "11": "Золоті яблука в срібному обрамленні — ось чим є зважене, вчасне рішення.",
        "12": "Мудрий порадник для уважного слухача — це золота сережка, це прикраса зі щирого золота.",
        "13": "Вірний посланець — цінний для свого хазяїна, мов склянка води у жнивну днину.",
        "14": "Той, хто обіцяє подарунок, але не дає, мов хмара і вітер без дощу.",
        "15": "Маючи терпіння, можна й правителя переконати; м’яка розмова кістки ламає.",
        "16": "Якщо знайдеш мед, їж рівно стільки, щоб насититися, щоб не об’їстися, щоб не нудило.",
        "17": "Не муляй очі сусідові, щоб не обриднути йому, не викликати його зневагу.",
        "18": "Людина, що зводить наклеп на сусіда — то вітрогон з мечем і нагостреною стрілою.",
        "19": "Він, мов гнилий зуб, мов тремтячі ноги, на які марно сподіватися у лиху годину.",
        "20": "Сумному серцю радісна пісня — то все одно, що в холодний день роздягнутися, чи змастити рану оцетом.",
        "21": "Якщо твій ворог голодує, дай йому поїсти, якщо хоче пити, вгамуй його спрагу.",
        "22": "Тоді ти змусиш його відчути сором, і Господь дасть тобі винагороду.",
        "23": "Північний вітер дощ приносить, плітки таємні гнів плодять.",
        "24": "Краще жити в закутку на горищі, ніж під одним дахом зі сварливою дружиною.",
        "25": "Гарні новини з далеких країв — ковток прохолодної води для спраглого.",
        "26": "Немов замулене джерело і отруєний потік, страждає праведний у руках безбожного.",
        "27": "Недобре об’їдатися медом, так само марно шукати слави.",
        "28": "Людина, яка не стримує гнів, немов беззахисне місто з поваленими мурами."
    },
    "26": {
        "1": "Як сніг влітку, як дощ у жнива, так дурню слава не пасує.",
        "2": "Як пташка тріпоче крильцями, як ластівка літає, так і незаслужене прокляття пролетить повз і нічого з тобою не трапиться.",
        "3": "Для коня — батіг, для віслюка — вуздечка, а для спини глупаків — палиця!",
        "4": "Неможливо невігласу дати розумну відповідь: відповідаючи дурневі такою ж дурницею, сам станеш схожим на нього.",
        "5": "Відповіси дурневі так же, як він запитав, йому здаватиметься, що він мудрий.",
        "6": "Хто передає послання через дурня, той відтінає ноги, накликає на себе біду.",
        "7": "Для невігласа сказати розумну річ також складно, як для кульгавого стрибати.",
        "8": "Вшановувати дурня, то прив’язувати до пращі камінь (нікуди він не полетить).",
        "9": "Для дурня сказати розумну річ також складно, як для п’янички витягти занозу з долоні.",
        "10": "Хто наймає дурня чи безрідного п’яничку, той ніби лучник, що стріляє в натовп, невідомо, хто постраждає.",
        "11": "Як собака, що повертається до того, що зригнув, так і дурень повторює свої помилки.",
        "12": "Чи бачили ви людину, яка собі здається мудрою? На дурня ліпше покластися, ніж на неї.",
        "13": "Ледачий репетує: «На дорозі лев! На вулиці лев, я не можу вийти!»",
        "14": "Як двері повертаються на завісах, так ледачий крутиться в ліжку.",
        "15": "Ледачий опускає руку в миску, а до рота її піднести вже ліньки.",
        "16": "Ледачому здається, що він мудріший за тих сімох, що зважено відповідають.",
        "17": "Той, хто втручається в чужу суперечку, подібний до того, хто смикає за вухо чужого пса.",
        "18-19": "Той, хто дурить ближнього, примовляючи: «Я пожартував!» — подібний до дурня, що стріляє палаючими стрілами у повітря, і випадково вбиває інших.",
        "20": "Без дров вогонь згасне, так і сварка без наклепника вщухне.",
        "21": "Вугілля — для жару, дрова — для вогнища, а пащекувата людина — для роздмухування сварок.",
        "22": "Слова наклепника, неначе смачні наїдки, вони теж проникають у душу слухача.",
        "23": "Як нещире срібло, що блищить на черепках, так і палкі уста — коли недобре серце.",
        "24": "Ворог прикривається солодкими устами, а в душі плекає зраду.",
        "25": "Якщо він говорить лагідним голосом, не вірте йому, бо сім гидот намислив він у серці.",
        "26": "Ненависть приховують обманом, її зло виявиться на зібранні велелюднім.",
        "27": "Той, хто копає яму, сам упаде в неї, а хто котить камінь, під нього сам потрапить.",
        "28": "Брехливий язик ненавидить тих, на кого зводить наклеп, та підступні уста призведуть до біди."
    },
    "27": {
        "1": "Не хвалися завтрашнім днем, бо ніколи не знаєш, що цей день тобі принесе.",
        "2": "Нехай інший тебе вихваляє, а не сам, хтось інший, а не власні уста!",
        "3": "Камінь — важкий, пісок не легко нести, але ще тяжчі халепи з-за недалекість дурня.",
        "4": "Лють — жорстоке почуття, гнів заливає, наче повінь, та перед ревнощами хто вистоїть?",
        "5": "Краще — відкритий осуд, ніж приховане кохання.",
        "6": "Рани, отримані від друга — на користь, бо не зі зла, а поцілунок ворога — підступний.",
        "7": "Ситий і на мед не гляне, а для голодного й гірке — солодке.",
        "8": "Людина, яка блукає далеко від рідної оселі, схожа на пташеня, що випало з гнізда.",
        "9": "Ароматична олива й запашне куріння серце звеселяють, задушевність друга приємна щирою порадою.",
        "10": "Не відштовхни ні свого, ні батькового друга; не приходь у дім брата, коли в тебе біда. Краще сусіда поруч, ніж брат далеко.",
        "11": "Будь мудрим, сину, втіш моє серце, тоді я відповім усім, хто ображає мене.",
        "12": "Обережний зрозумів, що лихо насувається, та й сховався, а недоумкуватий наблизився й постраждав.",
        "13": "Візьми його одяг, бо він за незнайомця поручився, візьми заставу у нього заради чужинця.",
        "14": "Якщо хтось зранку ближнього занадто голосно вітає, то вважай, що він прокльони шле.",
        "15": "Постійні краплі зі стелі у день дощовий і пащекувата дружина — однаково огидні.",
        "16": "Тримати її все одно, що приховувати вітер або запашну оливу, що розтеклася по долоні.",
        "17": "Залізо гострить залізо, так і людина, спілкуючись з ближнім, стає гострішою.",
        "18": "Хто вирощує фіґове дерево, той плоди його споживає, хто захищає хазяїна, матиме винагороду.",
        "19": "Як у воді віддзеркалюється обличчя, так і серця людські відкривають справжнє все її нутро.",
        "20": "Шеол та Абаддон ніколи не вдоволені, так і людським очам — усе мало.",
        "21": "Для срібла — тигель, для золота — горно, а людина проходить через випробування славою.",
        "22": "Якщо товкти дурня в ступі разом із цільним зерном, дурість із нього все одно не витовчеш.",
        "23": "Дбай про отару свою, добре пильнуй свою череду.",
        "24": "Адже багатство не збережеш навічно, і корони не стане на прийдешні покоління.",
        "25": "Коли трава жухне, а потім нова виростає, коли збирають сіно на схилах,",
        "26": "тоді підростуть ягнята, щоб тобі вдягнутися, і кози, щоб сплатити за лан.",
        "27": "Тоді буде вдосталь козячого молока, щоб напитись тобі й домашнім твоїм, і щоб слуги твої жили й не хворіли."
    },
    "28": {
        "1": "Кривдник утікає, хоча його й не переслідують, а праведні, як лев, упевнені в собі.",
        "2": "В бунтівливій країні правителем стати багато хто прагне, та мудрий і освічений володар утримує порядок.",
        "3": "Бідака, який утискує такого ж нужденного, подібний зливі, що вибиває всі посіви.",
        "4": "Хто не визнає Закону, той вихваляє безбожність, а хто живе за Законом, бореться проти неї.",
        "5": "Неправедні не розуміють правосуддя, хто Господа шукає, все розуміє.",
        "6": "Краще бути бідним, але совісним, ніж багатим, та з крученими стежками.",
        "7": "Мудрий син шанує Закон, а хто водиться з нікчемами, той батька ганьбить.",
        "8": "Хто примножує багатство, гендлюючи, той накопичує його для прихильного до бідних.",
        "9": "Хто не хоче слухатися Закону, того й молитва огидною стане Богу.",
        "10": "Хто штовхає чесного на неправедний шлях, той впаде у власну яму, а невинний успадкує добро.",
        "11": "Багатій собі здається мудрим, але бідний мудрець його розкусить.",
        "12": "Коли торжествують праведні, то великі свята, а коли до влади приходять безбожники, люди ховаються.",
        "13": "Хто приховує свої гріхи, успіху не матиме, а хто визнає й спокутує їх, той має прощення.",
        "14": "Благословенний обережний, а впертий чоловік не омине нещасть.",
        "15": "Рикаючий лев або ведмідь нахабний, такий для бідного несправедливий правитель.",
        "16": "Нерозумний володар нещадно гнобить, а хто зажерливість ненавидить, довго царюватиме.",
        "17": "Винного у вбивстві могила чекає, тож не підтримуйте його.",
        "18": "Хто шанує справедливість, той живе безпечно, а хто блукає манівцями, той несподівано впаде.",
        "19": "Хто обробляє землю, матиме вдосталь хліба, хто ж за марнотою женеться, матиме бідності вдосталь.",
        "20": "Гідного довіри щедро благословлятимуть, а хто поспішає збагатитися, не уникне покарання.",
        "21": "Не годиться судити упереджено, бо за шмат хліба можна впасти в гріх.",
        "22": "Людина жадібна женеться за багатством, але не знає, що її спіткає бідність.",
        "23": "Хто повчає, буде віддячений більше, ніж той, хто улещує.",
        "24": "Хто грабує батька чи матір і каже: «Це не гріх!» — той подібний до вандала, котрий потрощує все у хаті.",
        "25": "Невситимий породжує сварки, а той, хто покладається на Господа, матиме вдосталь.",
        "26": "Хто покладається на розум свій — той дурень, хто ж керується мудрістю, житиме безпечно.",
        "27": "Хто ділиться з убогим, не зазнає нужди, а хто ховає очі, матиме чимало проклять на свою голову.",
        "28": "Коли до влади приходять нечестивці, люди ховаються, а коли вони владу втрачають, їх заступають праведники."
    },
    "29": {
        "1": "Хто від постійного картання упертішим стає, несподівано впаде і вже не підведеться.",
        "2": "Коли праведні приходять до влади, люди радіють, а коли неправедні володарюють, люди стогнуть.",
        "3": "Хто премудрість любить, той батька радує, а хто з повіями водиться, той добро втратить.",
        "4": "Цар наводить лад у країні справедливістю, а хто людей тяжкими податками обкладає, той губить країну.",
        "5": "Хто лестить ближньому, той йому під ноги пастку ставить.",
        "6": "Зловмисник спіймається на своїх же гріхах, а праведний може співати й веселитися.",
        "7": "Справедливий дбає про права убогих, а кривдник не йме тями.",
        "8": "Зверхні люди можуть все місто підбурити, а мудрі люди вгамують гнів.",
        "9": "Коли мудрий іде судитися з дурнем, той свариться, глузує і ніяк не заспокоїться.",
        "10": "Кровожерливі ненавидять чесних, а праведні намагаються врятувати їхнє життя.",
        "11": "Дурень весь свій гнів виллє, а мудрий стримує обурення.",
        "12": "Якщо правитель прислухається до брехні, всі його помічники будуть неправедними.",
        "13": "На світі існують і пригноблений, і гнобитель; Господь обом їм дав життя.",
        "14": "Якщо цар чесно судить злидаря, престол його стоятиме завжди.",
        "15": "Різка й докори мудрості вчать, а юнак, якого не виховують, ганьбитиме свою матір.",
        "16": "Коли неправедні приходять до влади, множаться гріхи, але прийде час, коли праведні засвідчать їхню поразку.",
        "17": "Привчи сина нести покарання, коли він схибить, і він, і він принесе тобі мир, утішить твоє серце.",
        "18": "Коли немає Бога в серцях людей, народ, народ розпускається, щасливий той, хто дотримується Закону Всевишнього.",
        "19": "Самими словами слугу не навчиш; хоч він і зрозуміє, але не послухається.",
        "20": "Чи знаєш ти швидкого на язик? На дурня ліпше покладатися, аніж на нього.",
        "21": "Якщо чоловік розбещує свого раба змалечку, той виросте непоступливим.",
        "22": "Сварливий чоловік легко викликає суперечки, а гарячкуватий нагрішить багато.",
        "23": "Пиха людину принижує, а скромний викликає повагу.",
        "24": "Співучасник злодія ненавидить своє життя, він чує прокляття, але мовчить.",
        "25": "Страх розставляє пастки перед людиною, а хто довірився Господу, житиме безпечно.",
        "26": "Багато хто шукає прихильності правителя, але справедливість — лише від Господа.",
        "27": "Праведним огидні зловмисники, а нечестивці зневажають тих, хто праведними йде шляхами."
    },
    "30": {
        "1": "Ось слова Аґура, сина Яке з Масси: «Я змучений, Боже, я стомлений, Господи, і вже не маю сил.",
        "2": "Бо я дурніший за всіх, мене й людиною неможна вважати.",
        "3": "Я не навчився мудрості, однак я знаю те, що й святі.",
        "4": "Хто піднісся до небес і спустився вниз? Хто зібрав вітри в долоні? Хто море в одяг загорнув? Хто встановив усі кінці землі? Як звуть Його, яке в Його Сина ім’я? Скажи, якщо знаєш!",
        "5": "Збувається кожне слово Бога, Він служить щитом кожному, хто шукає в Ньому захист.",
        "6": "До сказаного Ним не додавай нічого, інакше Він тебе скарає, і брехуном тебе назвуть.",
        "7": "До тебе маю два прохання, тож не відмовляй мені, допоки я живу:",
        "8": "неправду і брехню подалі від мене тримай, не давай мені ні бідності, ані багатства, дай їжі стільки, скільки потребую.",
        "9": "Інакше пересиченим я стану й Тебе відрину, запитавши: „Як мого Бога звуть?” Або ж в убозтві красти розпочну і Господа ім’я спаплюжу.",
        "10": "Не пліткуй хазяїну про раба його, бо прокляне тебе володар і зробить винним.",
        "11": "Бувають люди, що проклинають батька й не благословляють матір.",
        "12": "Дехто думає, що він чистий, хоч і не змитий їхній гріх із них.",
        "13": "Дехто має зарозумілий вигляд, він кидає на всіх зневажливі погляди.",
        "14": "У декого зуби, як мечі, а щелепи, як ножі, якими він пожирає убогих і злиденних на цій землі.",
        "15": "Ненажера тільки й репетує: „Дай! Дай!” Три речі невгамовні є й чотири, що не скажуть: „Годі!”",
        "16": "Це — шеол, неплідне лоно, земля пересохла й вогонь, який ніколи не скаже: „Досить!”",
        "17": "Те око, що з батька глузує, що насміхається із матері старої, виклюють круки, що в долині гніздяться, орлята його зжеруть.",
        "18": "Для мене незбагненні три явища, чотири речі я не розумію:",
        "19": "як орел кружляє в небі, як гадюка по скелі повзе, як морем корабель пливе, і як юнак з дівчиною кохаються.",
        "20": "Ось як невірна дружина діє: вона поїсть, витре рота й скаже: „Я не зробила нічого поганого”.",
        "21": "Існують три явища, які потрясають землю, насправді вона не може витримати цих чотирьох речей:",
        "22": "коли раб береться царювати, коли дурень має їжі вдосталь;",
        "23": "як жінка ненависна вийде заміж, а прислуга хазяйку свою прожене.",
        "24": "Є чотири найдрібніші речі на землі, однак вони ж і наймудріші:",
        "25": "Мурашки — це спільнота, що не має сил, та вміє запастись на зиму.",
        "26": "Борсуки не мають сили, бо маленькі, але собі будують житло в скелі.",
        "27": "У сарани немає командира, але ж вона йде лавою військовою.",
        "28": "Невеличку ящірку можна зловити руками, але вона і в царських палацах живе.",
        "29": "Поважно ступають три, а то й чотири тварини:",
        "30": "лев — наймогутніший серед звірів, який ні від кого не втікає,",
        "31": "гордий півень, козел і цар, який підносить свій народ.",
        "32": "Якщо ти зверхній був, погордливий чи лихо замишляв, закрий уста рукою.",
        "33": "Як збивання молока дає масло, удар по носу викликає кров, так і роздмухування гніву приводить до сварки»."
    },
    "31": {
        "1": "Висловлювання Лемуела, царя Масси, яких його навчала мати:",
        "2": "Послухай, сину, вислухай, дитя мого лона! Послухай-но, сину, обітниці мої!",
        "3": "На жінок не розтрачуй свою чоловічу силу, не віддавайся палко тим жінкам, які гублять царів.",
        "4": "Не годиться царям, Лемуеле, пити вино хмільне, ані правителям віддаватися трункам міцним,",
        "5": "щоб не напитися й не забути про закон, щоб не змінити права, які мали пригноблені.",
        "6": "Дайте хмільного напою вмираючим, вино пропонуйте всім, кого охопив відчай.",
        "7": "Нехай собі п’є й забуде про бідність, нехай не тримає у серці лиха свого.",
        "8": "Розтули уста на захист тих, хто говорити про себе не може, захисти права всіх, хто жертвою випадку став.",
        "9": "Розтули уста і справедливий присуд винеси, на захист прав пригноблених, нужденних стань.",
        "10": "Хто знайде собі ідеальну дружину? Ніякі коштовності її не варті!",
        "11": "Довірився їй серцем чоловік, їй завдяки не матиме нужди ні в чому.",
        "12": "Лише добро вона йому несе, нічим не зашкодить, щодня свого життя.",
        "13": "Вона шукає вовни, льону, і з радістю рукам своїм спокою не дає.",
        "14": "Мов торговельні судна, що борознять усі моря, вона приносить хліб щоденний для родини.",
        "15": "Ще ніч глуха — вона вже на ногах, готує для родини добру їжу, прислузі роздає роботу.",
        "16": "Вона задумує купити землю, ось приглянувся добрий лан. Із плоду рук своїх вона насадить виноградник.",
        "17": "Вона придасть наснаги стегнам для тяжкої праці і зміцнить свої руки.",
        "18": "Вона прекрасно розуміє: праця її — на користь. Світильник не згасає навіть уночі.",
        "19": "Вона бере у руки прядку, веретено в її долонях.",
        "20": "Убогим вона руку подає, і до нужденних простягає руки.",
        "21": "Не страшно їй за рідних, коли сніг надворі, бо кожний має тепле, гарне вбрання.",
        "22": "Вона на ліжко покривало шиє, сама вбирається в тонке полотно.",
        "23": "Її чоловіка шанують у міській громаді, серед старійшин міста він сидить.",
        "24": "І полотняний одяг шиє, продає його, купцям постачає пояси.",
        "25": "Гідність і силу кожен у ній побачить, вона упевнено прийдешній день зустріне.",
        "26": "Її вустами мудрість промовляє, наука гідна на її устах.",
        "27": "Вона стежить за ладом в оселі, без діла хвильки не сидить.",
        "28": "Діти встають, благословляють її, її похвалить щиро чоловік.",
        "29": "Багато в світі є жінок достойних, але не порівняти жодну з них з тобою.",
        "30": "Оманлива чарівність, а краса не вічна, лиш жінка богобоязна завжди буде в шані.",
        "31": "Воздай належне за плоди невтомних рук її і привселюдно вихваляй її за працю."
    }
}