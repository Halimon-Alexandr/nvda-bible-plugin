{
    "1": {
        "1": "Pavel, apostol nu de la oameni, nici printr-un om, ci prin Isus Hristos și prin Dumnezeu Tatăl, care L-a înviat din morți,",
        "2": "și toți frații care sunt împreună cu mine, către bisericile Galatiei:",
        "3": "har și pace vouă de la Dumnezeu Tatăl și de la Domnul nostru Isus Hristos!",
        "4": "El S-a dat pe Sine Însuși pentru păcatele noastre, ca să ne smulgă din acest veac rău, după voia Dumnezeului nostru și Tatăl.",
        "5": "A Lui să fie slava în vecii vecilor! Amin!",
        "6": "Mă mir că treceți așa de repede de la Cel ce v-a chemat prin harul lui Hristos la o altă evanghelie.",
        "7": "Nu că este o altă evanghelie, dar sunt unii oameni care vă tulbură și voiesc să răstoarne Evanghelia lui Hristos.",
        "8": "Dar chiar dacă noi înșine sau un înger din cer ar veni să vă propovăduiască o evanghelie deosebită de aceea pe care v-am propovăduit-o noi, să fie anatema!",
        "9": "Cum am mai spus-o, o spun și acum: dacă vă propovăduiește cineva o evanghelie deosebită de aceea pe care ați primit-o, să fie anatema!",
        "10": "Caut eu oare în clipa aceasta să capăt bunăvoința oamenilor sau bunăvoința lui Dumnezeu? Sau caut să plac oamenilor? Dacă aș căuta să plac oamenilor, n-aș fi robul lui Hristos.",
        "11": "Fraților, vă mărturisesc că Evanghelia propovăduită de mine nu este de obârșie omenească,",
        "12": "pentru că n-am primit-o, nici n-am învățat-o de la vreun om, ci prin descoperirea lui Isus Hristos.",
        "13": "Ați auzit, într-adevăr, care era purtarea mea de altădată, în religia iudeilor. Cum, adică, prigoneam peste măsură de mult Biserica lui Dumnezeu și făceam prăpăd în ea",
        "14": "și cum eram mai înaintat în religia iudeilor decât mulți din neamul meu de o vârstă cu mine. Eram însuflețit de o râvnă nespus de mare pentru datinile strămoșești.",
        "15": "Dar când Dumnezeu, care m-a pus deoparte din pântecele maicii mele și m-a chemat prin harul Său, a găsit cu cale",
        "16": "să-L descopere în mine pe Fiul Său, ca să-L vestesc între neamuri, îndată n-am întrebat niciun om,",
        "17": "nici nu m-am suit la Ierusalim, la cei ce au fost apostoli înainte de mine, ci m-am dus în Arabia. Apoi m-am întors din nou la Damasc.",
        "18": "După trei ani m-am suit la Ierusalim, să fac cunoștință cu Chifa, și am rămas la el cincisprezece zile.",
        "19": "Dar n-am văzut pe nimeni altul dintre apostoli decât pe Iacov, fratele Domnului.",
        "20": "În cele ce vă scriu, iată, înaintea lui Dumnezeu, nu mint.",
        "21": "După aceea m-am dus în ținuturile Siriei și ale Ciliciei.",
        "22": "Și le eram încă necunoscut la față bisericilor lui Hristos care sunt în Iudeea.",
        "23": "Ele auzeau doar spunându-se: „Cel ce ne prigonea odinioară acum propovăduiește credința pe care căuta s-o nimicească odinioară.”",
        "24": "Și-L slăveau pe Dumnezeu din pricina mea."
    },
    "2": {
        "1": "După paisprezece ani m-am suit din nou la Ierusalim, împreună cu Barnaba, și l-am luat cu mine și pe Tit.",
        "2": "M-am suit în urma unei descoperiri și le-am arătat Evanghelia pe care o propovăduiesc eu între neamuri, îndeosebi celor mai cu vază, ca nu cumva să alerg sau să fi alergat în zadar.",
        "3": "Nici chiar Tit, care era cu mine, măcar că era grec, n-a fost silit să se taie împrejur",
        "4": "din pricina fraților mincinoși, furișați și strecurați printre noi ca să pândească slobozenia pe care o avem în Hristos Isus, cu gând să ne aducă la robie;",
        "5": "noi nu ne-am supus și nu ne-am potrivit lor nicio clipă măcar, pentru ca adevărul Evangheliei să rămână cu voi.",
        "6": "Cei ce sunt socotiți ca fiind ceva – orice ar fi fost ei, nu-mi pasă: Dumnezeu nu caută la fața oamenilor –, aceștia, zic, ei, cei cu vază, nu mi-au adăugat nimic.",
        "7": "Ba dimpotrivă, când au văzut că mie îmi fusese încredințată Evanghelia pentru cei netăiați împrejur, după cum lui Petru îi fusese încredințată Evanghelia pentru cei tăiați împrejur –",
        "8": "căci Cel ce făcuse din Petru apostolul celor tăiați împrejur făcuse și din mine apostolul neamurilor –,",
        "9": "și când au cunoscut harul care-mi fusese dat, Iacov, Chifa și Ioan, care sunt priviți ca stâlpi, mi-au dat, mie și lui Barnaba, mâna dreaptă de însoțire, ca să mergem să propovăduim: noi, la neamuri, iar ei, la cei tăiați împrejur.",
        "10": "Ne-au spus numai să ne aducem aminte de cei săraci, și chiar așa am și căutat să fac.",
        "11": "Dar când a venit Chifa în Antiohia, i-am stat împotrivă în față, căci era de osândit.",
        "12": "Într-adevăr, înainte de venirea unora de la Iacov, el mânca împreună cu neamurile, dar când au venit ei, s-a ferit și a stat deoparte, de teama celor tăiați împrejur.",
        "13": "Împreună cu el au început să se prefacă și ceilalți iudei, așa că până și Barnaba a fost prins în lațul fățărniciei lor.",
        "14": "Când i-am văzut eu că nu umblă drept după adevărul Evangheliei, i-am spus lui Chifa în fața tuturor: „Dacă tu, care ești iudeu, trăiești ca neamurile, și nu ca iudeii, cum silești neamurile să trăiască în felul iudeilor?”",
        "15": "Noi suntem iudei din fire, iar nu păcătoși dintre neamuri.",
        "16": "Totuși, fiindcă știm că omul nu este socotit neprihănit prin faptele Legii, ci numai prin credința în Isus Hristos, am crezut și noi în Hristos Isus, ca să fim socotiți neprihăniți prin credința în Hristos, iar nu prin faptele Legii; pentru că nimeni nu va fi socotit neprihănit prin faptele Legii.",
        "17": "Dar dacă, în timp ce căutăm să fim socotiți neprihăniți în Hristos, și noi înșine am fi găsiți ca păcătoși, este oare Hristos un slujitor al păcatului? Nicidecum!",
        "18": "Căci, dacă zidesc iarăși lucrurile pe care le-am stricat, mă arăt ca un călcător de Lege.",
        "19": "Căci eu, prin Lege, am murit față de Lege, ca să trăiesc pentru Dumnezeu.",
        "20": "Am fost răstignit împreună cu Hristos și trăiesc…, dar nu mai trăiesc eu, ci Hristos trăiește în mine. Și viața pe care o trăiesc acum în trup o trăiesc în credința în Fiul lui Dumnezeu, care m-a iubit și S-a dat pe Sine Însuși pentru mine.",
        "21": "Nu vreau să fac zadarnic harul lui Dumnezeu; căci, dacă neprihănirea se capătă prin Lege, degeaba a murit Hristos."
    },
    "3": {
        "1": "O, galateni nechibzuiți! Cine v-a fermecat pe voi, înaintea ochilor cărora a fost zugrăvit Isus Hristos ca răstignit?",
        "2": "Iată numai ce voiesc să știu de la voi: prin faptele Legii ați primit voi Duhul ori prin auzirea credinței?",
        "3": "Sunteți așa de nechibzuiți? După ce ați început prin Duhul, vreți acum să sfârșiți prin firea pământească?",
        "4": "În zadar ați suferit voi atât de mult? Dacă, într-adevăr, e în zadar!",
        "5": "Cel ce vă dă Duhul și face minuni printre voi le face oare prin faptele Legii sau prin auzirea credinței?",
        "6": "Tot așa și „Avraam L-a crezut pe Dumnezeu, și credința aceasta i-a fost socotită ca neprihănire”.",
        "7": "Înțelegeți și voi dar că fii ai lui Avraam sunt cei ce au credință.",
        "8": "Scriptura, de asemenea, fiindcă prevedea că Dumnezeu va socoti neprihănite neamurile prin credință, i-a vestit mai dinainte lui Avraam această veste bună: „Toate neamurile vor fi binecuvântate în tine.”",
        "9": "Așa că cei ce se bizuie pe credință sunt binecuvântați împreună cu Avraam cel credincios.",
        "10": "Căci toți cei ce se bizuie pe faptele Legii sunt sub blestem, pentru că este scris: „Blestemat este oricine nu stăruie în toate lucrurile scrise în cartea Legii, ca să le facă.”",
        "11": "Și că nimeni nu este socotit neprihănit înaintea lui Dumnezeu prin Lege este învederat, căci „cel neprihănit prin credință va trăi”.",
        "12": "Însă Legea nu se întemeiază pe credință, ci ea zice: „Cine va face aceste lucruri va trăi prin ele.”",
        "13": "Hristos ne-a răscumpărat din blestemul Legii făcându-Se blestem pentru noi, fiindcă este scris: „Blestemat e oricine este atârnat pe lemn”,",
        "14": "pentru ca binecuvântarea vestită lui Avraam să vină peste neamuri în Hristos Isus, așa încât, prin credință, noi să primim Duhul făgăduit.",
        "15": "Fraților (vorbesc în felul oamenilor), un testament, chiar al unui om, odată întărit, totuși nimeni nu-l desființează, nici nu-i mai adaugă ceva.",
        "16": "Acum, făgăduințele i-au fost făcute „lui Avraam și seminței lui”. Nu zice: „Și semințelor” (ca și cum ar fi vorba de mai multe), ci ca și cum ar fi vorba numai de una: „Și seminței tale”, adică Hristos.",
        "17": "Iată ce vreau să zic: un testament pe care l-a întărit Dumnezeu mai înainte nu poate fi desființat, așa încât făgăduința să fie nimicită de Legea venită după patru sute treizeci de ani.",
        "18": "Căci, dacă moștenirea ar veni din Lege, nu mai vine din făgăduință; și Dumnezeu printr-o făgăduință i-a dat-o lui Avraam.",
        "19": "Atunci pentru ce este Legea? Ea a fost adăugată din pricina călcărilor de Lege, până când avea să vină „Sămânța”, căreia Îi fusese făcută făgăduința; și a fost dată prin îngeri, prin mâna unui mijlocitor.",
        "20": "Dar mijlocitorul nu este mijlocitorul unei singure părți, pe când Dumnezeu este unul singur.",
        "21": "Atunci oare Legea este împotriva făgăduințelor lui Dumnezeu? Nicidecum! Dacă s-ar fi dat o Lege care să poată da viața, într-adevăr, neprihănirea ar veni din Lege.",
        "22": "Dar Scriptura a închis totul sub păcat, pentru ca făgăduința să le fie dată celor ce cred, prin credința în Isus Hristos.",
        "23": "Înainte de venirea credinței, noi eram sub paza Legii, închiși pentru credința care trebuia să fie descoperită.",
        "24": "Astfel, Legea ne-a fost un îndrumător spre Hristos, ca să fim socotiți neprihăniți prin credință.",
        "25": "După ce a venit credința, nu mai suntem sub îndrumătorul acesta.",
        "26": "Căci toți sunteți fii ai lui Dumnezeu prin credința în Hristos Isus.",
        "27": "Toți care ați fost botezați pentru Hristos v-ați îmbrăcat cu Hristos.",
        "28": "Nu mai este nici iudeu, nici grec, nu mai este nici rob, nici slobod, nu mai este nici parte bărbătească, nici parte femeiască, fiindcă toți sunteți una în Hristos Isus.",
        "29": "Și dacă sunteți ai lui Hristos, sunteți „sămânța” lui Avraam, moștenitori prin făgăduință."
    },
    "4": {
        "1": "Dar câtă vreme moștenitorul este nevârstnic, eu spun că nu se deosebește cu nimic de un rob, măcar că este stăpân pe tot.",
        "2": "Ci este sub epitropi și îngrijitori până la vremea rânduită de tatăl său.",
        "3": "Tot așa și noi, când eram nevârstnici, eram sub robia învățăturilor începătoare ale lumii.",
        "4": "Dar când a venit împlinirea vremii, Dumnezeu L-a trimis pe Fiul Său, născut din femeie, născut sub Lege,",
        "5": "ca să-i răscumpere pe cei ce erau sub Lege, ca să căpătăm înfierea.",
        "6": "Și pentru că sunteți fii, Dumnezeu ni L-a trimis în inimă pe Duhul Fiului Său, care strigă: „ Ava!”, adică „Tată!”",
        "7": "Așa că nu mai ești rob, ci fiu; și dacă ești fiu, ești și moștenitor prin Dumnezeu.",
        "8": "Odinioară, când nu-L cunoșteați pe Dumnezeu, erați robiți celor ce, din firea lor, nu sunt dumnezei.",
        "9": "Dar acum, după ce L-ați cunoscut pe Dumnezeu, sau mai bine zis după ce ați fost cunoscuți de Dumnezeu, cum vă mai întoarceți iarăși la acele învățături începătoare, slabe și sărăcăcioase, cărora vreți să vă supuneți din nou?",
        "10": "Voi păziți zile, luni, vremuri și ani.",
        "11": "Mă tem să nu mă fi ostenit degeaba pentru voi.",
        "12": "Fraților, vă rog să fiți ca mine, căci și eu sunt ca voi! Nu mi-ați făcut nicio nedreptate.",
        "13": "Dimpotrivă, știți că în neputința trupului v-am propovăduit Evanghelia pentru întâia dată.",
        "14": "Și n-ați arătat nici dispreț, nici dezgust față de ceea ce era o ispită pentru voi în trupul meu; dimpotrivă, m-ați primit ca pe un înger al lui Dumnezeu, ca pe Însuși Hristos Isus.",
        "15": "Unde este dar fericirea voastră? Căci vă mărturisesc că, dacă ar fi fost cu putință, v-ați fi scos până și ochii și mi i-ați fi dat.",
        "16": "M-am făcut oare vrăjmașul vostru pentru că v-am spus adevărul?",
        "17": "Nu cu gând bun sunt plini de râvnă ei pentru voi, ci vor să vă dezlipească de noi, ca să fiți plini de râvnă față de ei.",
        "18": "Este bine să fiți plini de râvnă totdeauna pentru bine, nu numai când sunt de față la voi.",
        "19": "Copilașii mei, pentru care iarăși simt durerile nașterii, până ce va lua Hristos chip în voi!",
        "20": "O, cum aș vrea să fiu acum de față la voi și să-mi schimb glasul, căci nu știu ce să mai cred!",
        "21": "Spuneți-mi voi, care voiți să fiți sub Lege, nu ascultați voi Legea?",
        "22": "Căci este scris că Avraam a avut doi fii: unul din roabă, și unul din femeia slobodă.",
        "23": "Dar cel din roabă s-a născut în chip firesc, iar cel din femeia slobodă s-a născut prin făgăduință.",
        "24": "Lucrurile acestea trebuie luate într-alt înțeles – acestea sunt două legăminte: unul de pe muntele Sinai naște pentru robie și este Agar –",
        "25": "căci Agar este muntele Sinai din Arabia – și răspunde Ierusalimului de acum, care este în robie împreună cu copiii săi.",
        "26": "Dar Ierusalimul cel de sus este slobod, și el este mama noastră.",
        "27": "Fiindcă este scris: „Bucură-te, stearpo, care nu naști deloc! Izbucnește de bucurie și strigă, tu, care nu ești în durerile nașterii! Căci copiii celei părăsite vor fi în număr mai mare decât copiii celei cu bărbat.”",
        "28": "Și voi, fraților, ca și Isaac, voi sunteți copii ai făgăduinței.",
        "29": "Și cum s-a întâmplat atunci, că cel ce se născuse în chip firesc îl prigonea pe cel ce se născuse prin Duhul, tot așa se întâmplă și acum.",
        "30": "Dar ce zice Scriptura? „Izgonește-o pe roabă și pe fiul ei, căci fiul roabei nu va moșteni împreună cu fiul femeii slobode!”",
        "31": "De aceea, fraților, noi nu suntem copiii celei roabe, ci ai femeii slobode. Hristos ne-a izbăvit ca să fim slobozi."
    },
    "5": {
        "1": "Rămâneți dar tari și nu vă plecați iarăși sub jugul robiei!",
        "2": "Iată, eu, Pavel, vă spun că, dacă vă veți tăia împrejur, Hristos nu vă va folosi la nimic.",
        "3": "Și îi mărturisesc iarăși, încă o dată, oricărui om care primește tăierea împrejur că este dator să împlinească toată Legea.",
        "4": "Voi, care voiți să fiți socotiți neprihăniți prin Lege, v-ați despărțit de Hristos; ați căzut din har.",
        "5": "Căci noi, prin Duhul, așteptăm prin credință nădejdea neprihănirii.",
        "6": "Căci în Isus Hristos nici tăierea împrejur, nici netăierea împrejur n-au vreun preț, ci credința care lucrează prin dragoste.",
        "7": "Voi alergați bine: cine v-a tăiat calea ca să nu ascultați de adevăr?",
        "8": "Înduplecarea aceasta nu vine de la Cel ce v-a chemat.",
        "9": "Puțin aluat face să se dospească toată plămădeala.",
        "10": "Eu, cu privire la voi, am în Domnul încrederea că nu gândiți altfel. Dar cel ce vă tulbură își va purta osânda, oricine ar fi el.",
        "11": "Cât despre mine, fraților, dacă mai propovăduiesc tăierea împrejur, de ce mai sunt prigonit? Atunci pricina de poticnire a crucii s-a dus.",
        "12": "Și schilodească-se odată cei ce vă tulbură!",
        "13": "Fraților, voi ați fost chemați la slobozenie. Numai nu faceți din slobozenie o pricină ca să trăiți pentru firea pământească, ci slujiți-vă unii altora în dragoste!",
        "14": "Căci toată Legea se cuprinde într-o singură poruncă: „Să-l iubești pe aproapele tău ca pe tine însuți.”",
        "15": "Dar dacă vă mușcați și vă mâncați unii pe alții, luați seama să nu fiți nimiciți unii de alții!",
        "16": "Zic dar: umblați cârmuiți de Duhul și nu împliniți poftele firii pământești!",
        "17": "Căci firea pământească poftește împotriva Duhului, și Duhul – împotriva firii pământești; sunt lucruri potrivnice unele altora, așa că nu puteți face tot ce voiți.",
        "18": "Dacă sunteți călăuziți de Duhul, nu sunteți sub Lege.",
        "19": "Și faptele firii pământești sunt cunoscute și sunt acestea: preacurvia, curvia, necurăția, desfrânarea,",
        "20": "închinarea la idoli, vrăjitoria, vrajbele, certurile, zavistiile, mâniile, neînțelegerile, dezbinările, certurile de partide,",
        "21": "pizmele, uciderile, bețiile, îmbuibările și alte lucruri asemănătoare cu acestea. Vă spun mai dinainte, cum am mai spus-o, că cei ce fac astfel de lucruri nu vor moșteni Împărăția lui Dumnezeu.",
        "22": "Roada Duhului, dimpotrivă, este: dragostea, bucuria, pacea, îndelunga răbdare, bunătatea, facerea de bine, credincioșia,",
        "23": "blândețea, înfrânarea poftelor. Împotriva acestor lucruri nu este Lege.",
        "24": "Cei ce sunt ai lui Hristos Isus și-au răstignit firea pământească împreună cu patimile și poftele ei.",
        "25": "Dacă trăim prin Duhul, să și umblăm prin Duhul.",
        "26": "Să nu umblăm după o slavă deșartă, întărâtându-ne unii pe alții și pizmuindu-ne unii pe alții."
    },
    "6": {
        "1": "Fraților, chiar dacă un om ar cădea deodată în vreo greșeală, voi, care sunteți duhovnicești, să-l ridicați cu duhul blândeții. Și ia seama la tine însuți, ca să nu fii ispitit și tu!",
        "2": "Purtați-vă sarcinile unii altora, și veți împlini astfel legea lui Hristos!",
        "3": "Dacă vreunul crede că este ceva, măcar că nu este nimic, se înșală singur.",
        "4": "Fiecare să-și cerceteze fapta lui, și atunci va avea cu ce să se laude numai în ce-l privește pe el, și nu cu privire la alții;",
        "5": "căci fiecare își va purta sarcina lui însuși.",
        "6": "Cine primește învățătura în Cuvânt să-i facă parte din toate bunurile lui și celui ce-l învață.",
        "7": "Nu vă înșelați: „Dumnezeu nu Se lasă să fie batjocorit.” Ce seamănă omul, aceea va și secera.",
        "8": "Cine seamănă în firea lui pământească va secera din firea pământească putrezirea, dar cine seamănă în Duhul va secera din Duhul viața veșnică.",
        "9": "Să nu obosim în facerea binelui, căci la vremea potrivită vom secera, dacă nu vom cădea de oboseală.",
        "10": "Așadar, cât avem prilej, să facem bine la toți, și mai ales fraților în credință.",
        "11": "Uitați-vă cu ce slove mari v-am scris, cu însăși mâna mea!",
        "12": "Toți cei ce umblă după plăcerea oamenilor vă silesc să primiți tăierea împrejur numai ca să nu sufere ei prigonire pentru crucea lui Hristos.",
        "13": "Căci nici ei, care au primit tăierea împrejur, nu păzesc Legea, ci voiesc doar ca voi să primiți tăierea împrejur ca să se laude ei cu trupul vostru.",
        "14": "În ce mă privește, departe de mine gândul să mă laud cu altceva decât cu crucea Domnului nostru Isus Hristos, prin care lumea este răstignită față de mine, și eu – față de lume!",
        "15": "Căci în Hristos Isus nici tăierea împrejur, nici netăierea împrejur nu sunt nimic, ci a fi o făptură nouă.",
        "16": "Și peste toți cei ce vor umbla după dreptarul acesta și peste Israelul lui Dumnezeu să fie pace și îndurare!",
        "17": "De acum încolo nimeni să nu mă mai necăjească, pentru că port semnele Domnului Isus pe trupul meu.",
        "18": "Fraților, harul Domnului nostru Isus Hristos să fie cu duhul vostru! Amin!"
    }
}