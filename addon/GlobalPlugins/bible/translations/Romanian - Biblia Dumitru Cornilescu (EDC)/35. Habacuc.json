{
    "1": {
        "1": "Prorocia descoperită prorocului Habacuc.",
        "2": "„Până când voi striga către Tine, Doamne, fără să asculți? Până când mă voi tângui Ție, fără să dai ajutor?",
        "3": "Pentru ce mă lași să văd nelegiuirea și Te uiți la nedreptate? Asuprirea și silnicia se fac sub ochii mei, se nasc certuri și se stârnește gâlceavă.",
        "4": "De aceea legea este fără putere și dreptatea nu se vede, căci cel rău îl biruie pe cel neprihănit, de aceea se fac judecăți nedrepte.",
        "5": "«Aruncați-vă ochii printre neamuri și priviți, uimiți-vă și îngroziți-vă! Căci în zilele voastre voi face o lucrare pe care n-ați crede-o dacă v-ar povesti-o cineva!",
        "6": "Iată, îi voi ridica pe haldeeni – popor turbat și iute, care străbate întinderi mari de țări, ca să pună mâna pe locuințe care nu sunt ale lui.",
        "7": "El este grozav și înfricoșător; numai din el însuși îi iese dreptul și mărirea lui.",
        "8": "Caii lui sunt mai iuți decât leoparzii, mai sprinteni decât lupii de seară, și călăreții lui înaintează în galop de departe, zboară ca vulturul care se repede asupra prăzii.",
        "9": "Tot poporul acesta vine numai ca să jefuiască; privirile lui lacome caută înainte și strânge prinși de război ca nisipul.",
        "10": "Își bate joc de împărați, și voievozii sunt o nimica pentru el; râde de toate întăriturile, căci grămădește pământ și le ia.",
        "11": "Apoi aprinderea i se îndoiește, întrece măsura și se face vinovat, căci puterea lui o ia ca dumnezeu al lui.»",
        "12": "Doamne, nu ești Tu din veșnicie? Dumnezeul meu, Sfântul meu! Nu vom muri. Doamne, Tu ai ridicat poporul acesta ca să-Ți împlinești judecățile Tale; Tu, Stânca mea, l-ai ridicat ca să dai prin el pedepsele Tale.",
        "13": "Ochii Tăi sunt așa de curați, că nu pot să vadă răul și nu poți să privești nelegiuirea! Cum ai putea să-i privești Tu pe cei mișei și să taci când cel rău îl mănâncă pe cel mai neprihănit decât el?",
        "14": "Îi vei face Tu omului ca peștilor mării, ca târâtoarei, care nu are stăpân?",
        "15": "El îi scoate pe toți cu undița, îi trage în mreaja sa, îi strânge în năvodul său. De aceea se bucură și se veselește.",
        "16": "De aceea aduce jertfe mrejei sale, aduce tămâie năvodului său, căci lor le datorează partea lui cea grasă și bucatele lui gustoase.",
        "17": "Pentru aceasta își va goli el întruna mreaja și va înjunghia fără milă neamurile?”"
    },
    "2": {
        "1": "M-am dus la locul meu de strajă și stăteam pe turn ca să veghez și să văd ce are să-mi spună Domnul și ce-mi va răspunde la plângerea mea.",
        "2": "Domnul mi-a răspuns și a zis: „Scrie prorocia și sap-o pe table, ca să se poată citi ușor!",
        "3": "Căci este o prorocie a cărei vreme este hotărâtă, se apropie de împlinire și nu va minți; dacă zăbovește, așteapt-o, căci va veni și se va împlini negreșit!",
        "4": "Iată, i s-a îngâmfat sufletul, nu este fără prihană în el; dar cel neprihănit va trăi prin credința lui.",
        "5": "Ca și cel beat și semeț, cel mândru nu stă liniștit, ci își lărgește gura ca Locuința Morților, este nesățios ca moartea, așa că pe toate neamurile vrea să le strângă la el și pe toate popoarele le trage la el.",
        "6": "Nu va fi el de batjocura tuturor acestora, de râs și de pomină? Se va zice: «Vai de cel ce adună ce nu este al lui! Până când se va împovăra cu datorii?»",
        "7": "Nu se vor ridica deodată cei ce te-au împrumutat? Nu se vor trezi asupritorii tăi și vei ajunge prada lor?",
        "8": "Fiindcă ai jefuit multe neamuri, toată rămășița popoarelor te va jefui, din pricina vărsării sângelui oamenilor, din pricina silniciilor făcute în țară, împotriva cetății și împotriva tuturor locuitorilor ei.",
        "9": "Vai de cel ce strânge câștiguri nelegiuite pentru casa lui, ca să-și așeze apoi cuibul într-un loc înalt și să scape din mâna nenorocirii!",
        "10": "Rușinea casei tale ți-ai croit-o nimicind o mulțime de popoare și împotriva ta însuți ai păcătuit.",
        "11": "Căci piatra din mijlocul zidului strigă, și lemnul care leagă grinda îi răspunde.",
        "12": "Vai de cel ce zidește o cetate cu sânge, care întemeiază o cetate cu nelegiuire!",
        "13": "Iată, când Domnul Oștirilor a hotărât lucrul acesta, popoarele se ostenesc pentru foc și neamurile se trudesc degeaba.",
        "14": "Căci pământul va fi plin de cunoștința slavei Domnului ca fundul mării de apele care-l acoperă.",
        "15": "Vai de cel ce-i dă aproapelui său să bea, vai de tine, care îi torni băutură spumoasă și-l amețești, ca să-i vezi goliciunea!",
        "16": "Te vei sătura de rușine în loc de slavă; bea și tu și dezvelește-te! Îți va veni și ție rândul să iei paharul din dreapta Domnului și va veni rușinea peste slava ta.",
        "17": "Căci silniciile făcute împotriva Libanului vor cădea asupra ta, și pustiirile fiarelor te vor îngrozi, pentru vărsarea sângelui oamenilor și pentru silniciile făcute în țară, împotriva cetății și împotriva tuturor locuitorilor ei.",
        "18": "La ce ar putea folosi un chip cioplit, pe care-l cioplește lucrătorul? La ce ar putea folosi un chip turnat, care-i învață pe oameni minciuni, pentru ca lucrătorul care l-a făcut să-și pună încrederea în el, pe când el făurește numai niște idoli muți?",
        "19": "Vai de cel ce zice lemnului: «Scoală-te!» și unei pietre mute: «Trezește-te!» Poate ea să dea învățătură? Iată că este împodobită cu aur și argint, dar în ea nu este un duh care s-o însuflețească.”",
        "20": "Domnul însă este în Templul Lui cel sfânt. Tot pământul să tacă înaintea Lui!"
    },
    "3": {
        "1": "Rugăciunea prorocului Habacuc. (De cântat în felul cântecelor de jale.)",
        "2": "Când am auzit, Doamne, ce ai vestit, m-am îngrozit. Însuflețește-Ți lucrarea în cursul anilor, Doamne! Fă-Te cunoscut în trecerea anilor! Dar, în mânia Ta, adu-Ți aminte de îndurările Tale!",
        "3": "Dumnezeu vine din Teman și Cel Sfânt vine din muntele Paran. – (Oprire) – Măreția Lui acoperă cerurile și slava Lui umple pământul.",
        "4": "Strălucirea Lui este ca lumina soarelui; din mâna Lui pornesc raze și acolo este ascunsă tăria Lui.",
        "5": "Înaintea Lui merge ciuma, și molima calcă pe urmele Lui.",
        "6": "Se oprește și măsoară pământul cu ochiul; privește și face neamurile să tremure; munții cei veșnici se sfărâmă, dealurile cele vechi se pleacă; El umblă pe cărări veșnice.",
        "7": "Văd corturile Etiopiei pline de groază și se cutremură colibele din țara Madianului.",
        "8": "S-a mâniat oare Domnul pe râuri? Împotriva râurilor se aprinde mânia Ta sau împotriva mării se varsă urgia Ta, de ai încălecat pe caii Tăi și Te-ai suit în carul Tău de biruință?",
        "9": "Arcul Tău este dezvelit; blestemele sunt săgețile Cuvântului Tău. – (Oprire) – Tu despici pământul ca să dai drumul râurilor.",
        "10": "La vederea Ta, se cutremură munții, se năpustesc râuri de apă, adâncul își ridică glasul și își înalță valurile în sus.",
        "11": "Soarele și luna se opresc în locuința lor de lumina săgeților Tale care pornesc, de strălucirea suliței Tale care lucește.",
        "12": "Tu cutreieri pământul în urgia Ta, zdrobești neamurile în mânia Ta.",
        "13": "Ieși ca să izbăvești poporul Tău, să-l izbăvești pe unsul Tău; sfărâmi acoperișul casei celui rău, o nimicești din temelii până în vârf. – (Oprire) –",
        "14": "Străpungi cu săgețile Tale capul căpeteniilor lui, care se năpustesc peste mine ca furtuna, să mă pună pe fugă, scoțând strigăte de bucurie, ca și cum l-ar fi și mâncat pe cel nenorocit în culcuș.",
        "15": "Cu caii Tăi mergi pe mare, pe spuma apelor mari.",
        "16": "Când am auzit lucrul acesta, mi s-a cutremurat trupul; la vestea aceasta, mi se înfioară buzele, îmi intră putrezirea în oase și-mi tremură genunchii. Căci aș putea oare aștepta în tăcere ziua necazului, ziua când asupritorul va merge împotriva poporului?",
        "17": "Căci, chiar dacă smochinul nu va înflori, vița nu va da niciun rod, rodul măslinului va lipsi și câmpiile nu vor da hrană, oile vor pieri din staule și nu vor mai fi boi în grajduri,",
        "18": "eu tot mă voi bucura în Domnul, mă voi bucura în Dumnezeul mântuirii mele.",
        "19": "Domnul Dumnezeu este tăria mea; El îmi face picioarele ca ale cerbilor și mă face să merg pe înălțimile mele. – Către mai-marele cântăreților. De cântat cu instrumente cu coarde."
    }
}