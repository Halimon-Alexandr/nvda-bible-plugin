{
    "1": {
        "1": "Ce era de la început, ce am auzit, ce am văzut cu ochii noștri, ce am privit și ce am pipăit cu mâinile noastre cu privire la Cuvântul vieții –",
        "2": "pentru că viața a fost arătată, și noi am văzut-o și mărturisim despre ea și vă vestim viața veșnică, viață care era la Tatăl și care ne-a fost arătată –,",
        "3": "deci ce am văzut și am auzit, aceea vă vestim și vouă, ca și voi să aveți părtășie cu noi. Și părtășia noastră este cu Tatăl și cu Fiul Său, Isus Hristos.",
        "4": "Și vă scriem aceste lucruri pentru ca bucuria voastră să fie deplină.",
        "5": "Vestea pe care am auzit-o de la El și pe care v-o propovăduim este că Dumnezeu e lumină și în El nu este întuneric.",
        "6": "Dacă zicem că avem părtășie cu El și umblăm în întuneric, mințim și nu trăim adevărul.",
        "7": "Dar, dacă umblăm în lumină, după cum El Însuși este în lumină, avem părtășie unii cu alții; și sângele lui Isus Hristos, Fiul Lui, ne curățește de orice păcat.",
        "8": "Dacă zicem că n-avem păcat, ne înșelăm singuri, și adevărul nu este în noi.",
        "9": "Dacă ne mărturisim păcatele, El este credincios și drept ca să ne ierte păcatele și să ne curățească de orice nelegiuire.",
        "10": "Dacă zicem că n-am păcătuit, Îl facem mincinos, și Cuvântul Lui nu este în noi."
    },
    "2": {
        "1": "Copilașilor, vă scriu aceste lucruri ca să nu păcătuiți. Dar, dacă cineva a păcătuit, avem la Tatăl un Mijlocitor, pe Isus Hristos, Cel neprihănit.",
        "2": "El este jertfa de ispășire pentru păcatele noastre; și nu numai pentru ale noastre, ci pentru ale întregii lumi.",
        "3": "Și prin aceasta știm că Îl cunoaștem: dacă păzim poruncile Lui.",
        "4": "Cine zice: „Îl cunosc”, și nu păzește poruncile Lui este un mincinos, și adevărul nu este în el.",
        "5": "Dar cine păzește Cuvântul Lui, în el dragostea lui Dumnezeu a ajuns desăvârșită; prin aceasta știm că suntem în El.",
        "6": "Cine zice că rămâne în El trebuie să trăiască și el cum a trăit Isus.",
        "7": "Preaiubiților, nu vă scriu o poruncă nouă, ci o poruncă veche, pe care ați avut-o de la început. Porunca aceasta veche este Cuvântul, pe care l-ați auzit.",
        "8": "Totuși vă scriu o poruncă nouă, lucru care este adevărat atât cu privire la El, cât și cu privire la voi; căci întunericul se împrăștie, și lumina adevărată și răsare chiar.",
        "9": "Cine zice că este în lumină și-l urăște pe fratele său este încă în întuneric până acum.",
        "10": "Cine-l iubește pe fratele său rămâne în lumină, și în el nu este niciun prilej de poticnire.",
        "11": "Dar cine-l urăște pe fratele său este în întuneric, umblă în întuneric și nu știe încotro merge, pentru că întunericul i-a orbit ochii.",
        "12": "Vă scriu, copilașilor, fiindcă păcatele vă sunt iertate pentru Numele Lui.",
        "13": "Vă scriu, părinților, fiindcă L-ați cunoscut pe Cel ce este de la început. Vă scriu, tinerilor, fiindcă l-ați biruit pe Cel Rău. V-am scris, copilașilor, fiindcă L-ați cunoscut pe Tatăl.",
        "14": "V-am scris, părinților, fiindcă L-ați cunoscut pe Cel ce este de la început. V-am scris, tinerilor, fiindcă sunteți tari, și Cuvântul lui Dumnezeu rămâne în voi și l-ați biruit pe Cel Rău.",
        "15": "Nu iubiți lumea, nici lucrurile din lume! Dacă iubește cineva lumea, dragostea Tatălui nu este în el.",
        "16": "Căci tot ce este în lume – pofta firii pământești, pofta ochilor și lăudăroșia vieții – nu este de la Tatăl, ci din lume.",
        "17": "Și lumea și pofta ei trec, dar cine face voia lui Dumnezeu rămâne în veac.",
        "18": "Copilașilor, este ceasul cel de pe urmă. Și după cum ați auzit că are să vină Antihristul, să știți că acum s-au ridicat mulți antihriști – prin aceasta cunoaștem că este ceasul de pe urmă.",
        "19": "Ei au ieșit din mijlocul nostru, dar nu erau dintre ai noștri. Căci, dacă ar fi fost dintre ai noștri, ar fi rămas cu noi; ci au ieșit ca să se arate că nu toți sunt dintre ai noștri.",
        "20": "Dar voi ați primit ungerea din partea Celui Sfânt și știți orice lucru.",
        "21": "V-am scris nu că n-ați cunoaște adevărul, ci pentru că îl cunoașteți și știți că nicio minciună nu vine din adevăr.",
        "22": "Cine este mincinosul, dacă nu cel ce tăgăduiește că Isus este Hristosul? Acela este Antihristul, care-I tăgăduiește pe Tatăl și pe Fiul.",
        "23": "Oricine-L tăgăduiește pe Fiul nu-L are pe Tatăl. Oricine-L mărturisește pe Fiul Îl are și pe Tatăl.",
        "24": "Ce ați auzit de la început, aceea să rămână în voi. Dacă rămâne în voi ce ați auzit de la început, și voi veți rămâne în Fiul și în Tatăl.",
        "25": "Și făgăduința pe care ne-a făcut-o El este aceasta: viața veșnică.",
        "26": "V-am scris aceste lucruri în vederea celor ce caută să vă rătăcească.",
        "27": "Cât despre voi, ungerea pe care ați primit-o de la El rămâne în voi și n-aveți trebuință să vă învețe cineva; ci, după cum ungerea Lui vă învață despre toate lucrurile și este adevărată și nu este o minciună, rămâneți în El, după cum v-a învățat ea!",
        "28": "Și acum, copilașilor, rămâneți în El, pentru ca, atunci când Se va arăta El, să avem îndrăzneală și la venirea Lui să nu rămânem de rușine și depărtați de El!",
        "29": "Dacă știți că El este neprihănit, să știți și că oricine trăiește în neprihănire este născut din El."
    },
    "3": {
        "1": "Vedeți ce dragoste ne-a arătat Tatăl: să ne numim copii ai lui Dumnezeu! Și suntem. Lumea nu ne cunoaște, pentru că nu L-a cunoscut nici pe El.",
        "2": "Preaiubiților, acum suntem copii ai lui Dumnezeu. Și ce vom fi nu s-a arătat încă. Dar știm că, atunci când Se va arăta El, vom fi ca El, pentru că Îl vom vedea așa cum este.",
        "3": "Oricine are nădejdea aceasta în El se curățește, după cum El este curat.",
        "4": "Oricine face păcat face și fărădelege; și păcatul este fărădelege.",
        "5": "Și știți că El S-a arătat ca să ia păcatele; și în El nu este păcat.",
        "6": "Oricine rămâne în El nu păcătuiește; oricine păcătuiește nu L-a văzut, nici nu L-a cunoscut.",
        "7": "Copilașilor, nimeni să nu vă înșele! Cine trăiește în neprihănire este neprihănit, cum El Însuși este neprihănit.",
        "8": "Cine păcătuiește este de la Diavolul, căci Diavolul păcătuiește de la început. Fiul lui Dumnezeu S-a arătat ca să nimicească lucrările Diavolului.",
        "9": "Oricine este născut din Dumnezeu nu păcătuiește, pentru că sămânța Lui rămâne în el; și nu poate păcătui, fiindcă este născut din Dumnezeu.",
        "10": "Prin aceasta se cunosc copiii lui Dumnezeu și copiii Diavolului. Oricine nu trăiește în neprihănire nu este de la Dumnezeu; nici cine nu-l iubește pe fratele său.",
        "11": "Căci vestirea pe care ați auzit-o de la început este aceasta: să ne iubim unii pe alții;",
        "12": "nu cum a fost Cain, care era de la Cel Rău și l-a ucis pe fratele său. Și pentru ce l-a ucis? Pentru că faptele lui erau rele, iar ale fratelui său erau neprihănite.",
        "13": "Nu vă mirați, fraților, dacă vă urăște lumea!",
        "14": "Noi știm că am trecut din moarte la viață pentru că-i iubim pe frați. Cine nu-l iubește pe fratele său rămâne în moarte.",
        "15": "Oricine-l urăște pe fratele său este un ucigaș; și știți că niciun ucigaș n-are viața veșnică rămânând în el.",
        "16": "Noi am cunoscut dragostea Lui prin aceea că El Și-a dat viața pentru noi; și noi deci trebuie să ne dăm viața pentru frați.",
        "17": "Dar cine are bogățiile lumii acesteia și-l vede pe fratele său în nevoie și își închide inima față de el, cum rămâne în el dragostea de Dumnezeu?",
        "18": "Copilașilor, să nu iubim cu vorba, nici cu limba, ci cu fapta și cu adevărul!",
        "19": "Prin aceasta vom cunoaște că suntem din adevăr și ne vom liniști inimile înaintea Lui",
        "20": "în orice ne osândește inima noastră; căci Dumnezeu este mai mare decât inima noastră și cunoaște toate lucrurile.",
        "21": "Preaiubiților, dacă nu ne osândește inima noastră, avem îndrăzneală la Dumnezeu",
        "22": "și, orice vom cere, vom căpăta de la El, fiindcă păzim poruncile Lui și facem ce este plăcut înaintea Lui.",
        "23": "Și porunca Lui este să credem în Numele Fiului Său, Isus Hristos, și să ne iubim unii pe alții, cum ne-a poruncit El.",
        "24": "Cine păzește poruncile Lui rămâne în El, și El – în el. Și cunoaștem că El rămâne în noi prin Duhul pe care ni L-a dat."
    },
    "4": {
        "1": "Preaiubiților, să nu dați crezare oricărui duh, ci să cercetați duhurile dacă sunt de la Dumnezeu; căci în lume au ieșit mulți proroci mincinoși.",
        "2": "Duhul lui Dumnezeu să-L cunoașteți după aceasta: orice duh care mărturisește că Isus Hristos a venit în trup este de la Dumnezeu;",
        "3": "și orice duh care nu-L mărturisește pe Isus nu este de la Dumnezeu, ci este duhul Antihristului, de a cărui venire ați auzit. El chiar este în lume acum.",
        "4": "Voi, copilașilor, sunteți din Dumnezeu și i-ați biruit, pentru că Cel ce este în voi este mai mare decât cel ce este în lume.",
        "5": "Ei sunt din lume; de aceea vorbesc ca din lume, și lumea îi ascultă.",
        "6": "Noi însă suntem din Dumnezeu; cine-L cunoaște pe Dumnezeu ne ascultă; cine nu este din Dumnezeu nu ne ascultă. Prin aceasta cunoaștem duhul adevărului și duhul rătăcirii.",
        "7": "Preaiubiților, să ne iubim unii pe alții; căci dragostea este de la Dumnezeu. Și oricine iubește este născut din Dumnezeu și Îl cunoaște pe Dumnezeu.",
        "8": "Cine nu iubește nu L-a cunoscut pe Dumnezeu, pentru că Dumnezeu este dragoste.",
        "9": "Dragostea lui Dumnezeu față de noi s-a arătat prin faptul că Dumnezeu L-a trimis în lume pe singurul Său Fiu ca noi să trăim prin El.",
        "10": "Și dragostea stă nu în faptul că noi L-am iubit pe Dumnezeu, ci în faptul că El ne-a iubit pe noi și L-a trimis pe Fiul Său ca jertfă de ispășire pentru păcatele noastre.",
        "11": "Preaiubiților, dacă astfel ne-a iubit Dumnezeu pe noi, trebuie să ne iubim și noi unii pe alții.",
        "12": "Nimeni nu L-a văzut vreodată pe Dumnezeu; dacă ne iubim unii pe alții, Dumnezeu rămâne în noi, și dragostea Lui a ajuns desăvârșită în noi.",
        "13": "Cunoaștem că rămânem în El și că El rămâne în noi prin faptul că ne-a dat din Duhul Său.",
        "14": "Și noi am văzut și mărturisim că Tatăl L-a trimis pe Fiul ca să fie Mântuitorul lumii.",
        "15": "Cine va mărturisi că Isus este Fiul lui Dumnezeu, Dumnezeu rămâne în el, și el – în Dumnezeu.",
        "16": "Și noi am cunoscut și am crezut dragostea pe care o are Dumnezeu față de noi. Dumnezeu este dragoste, și cine rămâne în dragoste rămâne în Dumnezeu, și Dumnezeu rămâne în el.",
        "17": "Cum este El, așa suntem și noi în lumea aceasta: astfel se face că dragostea este desăvârșită în noi, ca să avem deplină încredere în ziua judecății.",
        "18": "În dragoste nu este frică, ci dragostea desăvârșită izgonește frica; pentru că frica are cu ea pedeapsa, și cine se teme n-a ajuns desăvârșit în dragoste.",
        "19": "Noi Îl iubim pentru că El ne-a iubit întâi.",
        "20": "Dacă zice cineva: „Eu Îl iubesc pe Dumnezeu” și-l urăște pe fratele său este un mincinos, căci cine nu-l iubește pe fratele său, pe care-l vede, cum poate să-L iubească pe Dumnezeu, pe care nu-L vede?",
        "21": "Și aceasta este porunca pe care o avem de la El: cine-L iubește pe Dumnezeu îl iubește și pe fratele său."
    },
    "5": {
        "1": "Oricine crede că Isus este Hristosul este născut din Dumnezeu; și oricine-L iubește pe Cel ce L-a născut îl iubește și pe cel născut din El.",
        "2": "Cunoaștem că-i iubim pe copiii lui Dumnezeu prin aceea că-L iubim pe Dumnezeu și păzim poruncile Lui.",
        "3": "Căci dragostea de Dumnezeu stă în păzirea poruncilor Lui. Și poruncile Lui nu sunt grele,",
        "4": "pentru că oricine este născut din Dumnezeu biruie lumea; și ceea ce câștigă biruință asupra lumii este credința noastră.",
        "5": "Cine este cel ce a biruit lumea dacă nu cel ce crede că Isus este Fiul lui Dumnezeu?",
        "6": "El, Isus Hristos, este Cel ce a venit cu apă și cu sânge; nu numai cu apă, ci cu apă și cu sânge; și Duhul este Cel ce mărturisește despre lucrul acesta, fiindcă Duhul este adevărul.",
        "7": "(Căci trei sunt care mărturisesc în cer: Tatăl, Cuvântul și Duhul Sfânt, și aceștia trei una sunt.)",
        "8": "Și trei sunt care mărturisesc pe pământ: Duhul, apa și sângele, și aceștia trei sunt una în mărturisirea lor.",
        "9": "Dacă primim mărturisirea oamenilor, mărturisirea lui Dumnezeu este mai mare; și mărturisirea lui Dumnezeu este mărturisirea pe care a făcut-o El despre Fiul Său.",
        "10": "Cine crede în Fiul lui Dumnezeu are mărturisirea aceasta în el; cine nu-L crede pe Dumnezeu Îl face mincinos, fiindcă nu crede mărturisirea pe care a făcut-o Dumnezeu despre Fiul Său.",
        "11": "Și mărturisirea este aceasta: Dumnezeu ne-a dat viața veșnică, și această viață este în Fiul Său.",
        "12": "Cine-L are pe Fiul are viața; cine nu-L are pe Fiul lui Dumnezeu n-are viața.",
        "13": "V-am scris aceste lucruri ca să știți că voi, care credeți în Numele Fiului lui Dumnezeu, aveți viața veșnică.",
        "14": "Îndrăzneala pe care o avem la El este că, dacă cerem ceva după voia Lui, ne ascultă.",
        "15": "Și dacă știm că ne ascultă, orice I-am cere, știm că suntem stăpâni pe lucrurile pe care I le-am cerut.",
        "16": "Dacă-l vede cineva pe fratele său săvârșind un păcat care nu duce la moarte, să se roage, și Dumnezeu îi va da viața, pentru cei ce n-au săvârșit un păcat care duce la moarte. Este un păcat care duce la moarte; nu-i zic să se roage pentru păcatul acela.",
        "17": "Orice nelegiuire este păcat, dar este un păcat care nu duce la moarte.",
        "18": "Știm că oricine este născut din Dumnezeu nu păcătuiește, ci Cel născut din Dumnezeu îl păzește, și Cel Rău nu se atinge de el.",
        "19": "Știm că suntem din Dumnezeu și că toată lumea zace în Cel Rău.",
        "20": "Știm că Fiul lui Dumnezeu a venit și ne-a dat pricepere să-L cunoaștem pe Cel ce este adevărat. Și noi suntem în Cel ce este adevărat, adică în Isus Hristos, Fiul Lui. El este Dumnezeul adevărat și viața veșnică.",
        "21": "Copilașilor, păziți-vă de idoli! Amin!"
    }
}