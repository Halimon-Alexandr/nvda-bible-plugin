{
    "1": {
        "1": "Pavel, apostol al lui Isus Hristos prin voia lui Dumnezeu, către sfinții care sunt în Efes și credincioșii în Hristos Isus:",
        "2": "har și pace de la Dumnezeu, Tatăl nostru, și de la Domnul Isus Hristos!",
        "3": "Binecuvântat să fie Dumnezeu, Tatăl Domnului nostru Isus Hristos, care ne-a binecuvântat cu tot felul de binecuvântări duhovnicești, în locurile cerești, în Hristos!",
        "4": "În El Dumnezeu ne-a ales înainte de întemeierea lumii, ca să fim sfinți și fără prihană înaintea Lui, după ce, în dragostea Lui,",
        "5": "ne-a rânduit mai dinainte să fim înfiați prin Isus Hristos, după buna plăcere a voii Sale,",
        "6": "spre lauda slavei harului Său, pe care ni l-a dat în Preaiubitul Lui.",
        "7": "În El avem răscumpărarea, prin sângele Lui – iertarea păcatelor, după bogățiile harului Său,",
        "8": "pe care l-a răspândit din belșug peste noi prin orice fel de înțelepciune și de pricepere;",
        "9": "căci a binevoit să ne descopere taina voii Sale după planul pe care-l alcătuise în Sine Însuși,",
        "10": "ca să-l aducă la îndeplinire la împlinirea vremurilor, spre a-Și uni iarăși într-unul în Hristos toate lucrurile: cele din ceruri și cele de pe pământ.",
        "11": "În El am fost făcuți și moștenitori, fiind rânduiți mai dinainte, după hotărârea Aceluia care face toate după sfatul voii Sale,",
        "12": "ca să slujim de laudă slavei Sale, noi, care mai dinainte am nădăjduit în Hristos.",
        "13": "Și voi, după ce ați auzit Cuvântul adevărului (Evanghelia mântuirii voastre), ați crezut în El și ați fost pecetluiți cu Duhul Sfânt, care fusese făgăduit",
        "14": "și care este o arvună a moștenirii noastre, pentru răscumpărarea celor câștigați de Dumnezeu, spre lauda slavei Lui.",
        "15": "De aceea și eu, de când am auzit despre credința în Domnul Isus care este în voi și despre dragostea voastră pentru toți sfinții,",
        "16": "nu încetez să aduc mulțumiri pentru voi, când vă pomenesc în rugăciunile mele.",
        "17": "Și mă rog ca Dumnezeul Domnului nostru Isus Hristos, Tatăl slavei, să vă dea un duh de înțelepciune și de descoperire în cunoașterea Lui",
        "18": "și să vă lumineze ochii inimii, ca să pricepeți care este nădejdea chemării Lui, care este bogăția slavei moștenirii Lui în sfinți",
        "19": "și care este față de noi, credincioșii, nemărginita mărime a puterii Sale, după lucrarea puterii tăriei Lui,",
        "20": "pe care a desfășurat-o în Hristos, prin faptul că L-a înviat din morți și L-a pus să șadă la dreapta Sa, în locurile cerești,",
        "21": "mai presus de orice domnie, de orice stăpânire, de orice putere, de orice dregătorie și de orice nume care se poate numi nu numai în veacul acesta, ci și în cel viitor.",
        "22": "El I-a pus totul sub picioare și L-a dat căpetenie peste toate lucrurile Bisericii,",
        "23": "care este trupul Lui, plinătatea Celui ce împlinește totul în toți."
    },
    "2": {
        "1": "Voi erați morți în greșelile și în păcatele voastre,",
        "2": "în care trăiați odinioară, după mersul lumii acesteia, după domnul puterii văzduhului, duhul care lucrează acum în fiii neascultării.",
        "3": "Între ei eram și noi toți odinioară, când trăiam în poftele firii noastre pământești, când făceam voile firii pământești și ale gândurilor noastre și eram din fire copii ai mâniei, ca și ceilalți.",
        "4": "Dar Dumnezeu, care este bogat în îndurare, pentru dragostea cea mare cu care ne-a iubit,",
        "5": "măcar că eram morți în greșelile noastre, ne-a adus la viață împreună cu Hristos (prin har sunteți mântuiți).",
        "6": "El ne-a înviat împreună și ne-a pus să ședem împreună în locurile cerești, în Hristos Isus,",
        "7": "ca să arate în veacurile viitoare nemărginita bogăție a harului Său, în bunătatea Lui față de noi în Hristos Isus.",
        "8": "Căci prin har ați fost mântuiți, prin credință. Și aceasta nu vine de la voi, ci este darul lui Dumnezeu.",
        "9": "Nu prin fapte, ca să nu se laude nimeni.",
        "10": "Căci noi suntem lucrarea Lui și am fost zidiți în Hristos Isus pentru faptele bune pe care le-a pregătit Dumnezeu mai dinainte ca să umblăm în ele.",
        "11": "De aceea voi, care altădată erați neamuri din naștere, numiți netăiați împrejur de către aceia care se cheamă tăiați împrejur și care sunt tăiați împrejur în trup de mâna omului,",
        "12": "aduceți-vă aminte că în vremea aceea erați fără Hristos, fără drept de cetățenie în Israel, străini de legămintele făgăduinței, fără nădejde și fără Dumnezeu în lume!",
        "13": "Dar acum, în Hristos Isus, voi, care odinioară erați îndepărtați, ați fost apropiați prin sângele lui Hristos.",
        "14": "Căci El este pacea noastră, care din doi a făcut unul și a surpat zidul de la mijloc care-i despărțea",
        "15": "și, în trupul Lui, a înlăturat vrăjmășia dintre ei, Legea poruncilor, în orânduirile ei, ca să-i facă pe cei doi să fie în El Însuși un singur om nou, făcând astfel pace,",
        "16": "și i-a împăcat pe cei doi cu Dumnezeu într-un singur trup prin cruce, prin care a nimicit vrăjmășia.",
        "17": "El a venit astfel să vă aducă vestea bună a păcii vouă, celor ce erați departe, și pace celor ce erau aproape.",
        "18": "Căci prin El și unii, și alții avem intrare la Tatăl, într-un Duh.",
        "19": "Așadar, voi nu mai sunteți nici străini, nici oaspeți ai casei, ci sunteți împreună-cetățeni cu sfinții, oameni din casa lui Dumnezeu,",
        "20": "fiind zidiți pe temelia apostolilor și a prorocilor, piatra din capul unghiului fiind Isus Hristos.",
        "21": "În El toată clădirea, bine închegată, crește ca să fie un Templu sfânt în Domnul.",
        "22": "Și prin El și voi sunteți zidiți împreună, ca să fiți un locaș al lui Dumnezeu, prin Duhul."
    },
    "3": {
        "1": "Iată de ce eu, Pavel, întemnițatul lui Isus Hristos pentru voi, neamurilor…",
        "2": "(Dacă cel puțin ați auzit de isprăvnicia harului lui Dumnezeu, care mi-a fost dată față de voi.",
        "3": "Prin descoperire dumnezeiască am luat cunoștință de taina aceasta, despre care vă scrisei în puține cuvinte.",
        "4": "Citindu-le, vă puteți închipui priceperea pe care o am eu despre taina lui Hristos,",
        "5": "care nu le-a fost făcută cunoscută fiilor oamenilor în celelalte veacuri în felul cum le-a fost descoperită acum sfinților apostoli și proroci ai lui Hristos, prin Duhul:",
        "6": "că, adică, neamurile sunt împreună-moștenitoare cu noi, alcătuiesc un singur trup cu noi și iau parte cu noi la aceeași făgăduință în Hristos Isus, prin Evanghelia aceea",
        "7": "al cărei slujitor am fost făcut eu, după darul harului lui Dumnezeu, dat mie prin lucrarea puterii Lui.",
        "8": "Da, mie, care sunt cel mai neînsemnat dintre toți sfinții, mi-a fost dat harul acesta să le vestesc neamurilor bogățiile nepătrunse ale lui Hristos",
        "9": "și să pun în lumină înaintea tuturor care este isprăvnicia acestei taine ascunse din veacuri în Dumnezeu, care a făcut toate lucrurile,",
        "10": "pentru ca domniile și stăpânirile din locurile cerești să cunoască azi, prin Biserică, înțelepciunea nespus de felurită a lui Dumnezeu,",
        "11": "după planul veșnic pe care l-a făcut în Hristos Isus, Domnul nostru.",
        "12": "În El avem, prin credința în El, slobozenia și apropierea de Dumnezeu cu încredere.",
        "13": "Vă rog iarăși să nu vă pierdeți cumpătul din pricina necazurilor mele pentru voi: aceasta este slava voastră.)",
        "14": "…Iată de ce, zic, îmi plec genunchii înaintea Tatălui Domnului nostru Isus Hristos,",
        "15": "din care își trage numele orice familie, în ceruri și pe pământ,",
        "16": "și-L rog ca, potrivit cu bogăția slavei Sale, să vă facă să vă întăriți în putere, prin Duhul Lui, în omul dinăuntru,",
        "17": "așa încât Hristos să locuiască în inimile voastre prin credință; pentru ca, având rădăcina și temelia puse în dragoste,",
        "18": "să puteți pricepe împreună cu toți sfinții care este lărgimea, lungimea, adâncimea și înălțimea",
        "19": "și să cunoașteți dragostea lui Hristos, care întrece orice cunoștință, ca să ajungeți plini de toată plinătatea lui Dumnezeu.",
        "20": "Iar a Celui ce, prin puterea care lucrează în noi, poate să facă nespus mai mult decât cerem sau gândim noi,",
        "21": "a Lui să fie slava în Biserică și în Hristos Isus, din neam în neam, în vecii vecilor! Amin!"
    },
    "4": {
        "1": "Vă sfătuiesc dar eu, cel întemnițat pentru Domnul, să vă purtați într-un chip vrednic de chemarea pe care ați primit-o,",
        "2": "cu toată smerenia și blândețea, cu îndelungă răbdare; îngăduiți-vă unii pe alții în dragoste",
        "3": "și căutați să păstrați unirea Duhului prin legătura păcii!",
        "4": "Este un singur trup, un singur Duh, după cum și voi ați fost chemați la o singură nădejde a chemării voastre.",
        "5": "Este un singur Domn, o singură credință, un singur botez.",
        "6": "Este un singur Dumnezeu și Tată al tuturor, care este mai presus de toți, care lucrează prin toți și care este în toți.",
        "7": "Dar fiecăruia din noi harul i-a fost dat după măsura darului lui Hristos.",
        "8": "De aceea este zis: „S-a suit sus, a luat robia roabă și le-a dat daruri oamenilor.”",
        "9": "Și acest „S-a suit” ce înseamnă decât că înainte Se coborâse în părțile mai de jos ale pământului?",
        "10": "Cel ce S-a coborât este același cu Cel ce S-a suit mai presus de toate cerurile, ca să umple toate lucrurile.",
        "11": "Și El i-a dat pe unii apostoli, pe alții proroci, pe alții evangheliști, pe alții păstori și învățători,",
        "12": "pentru desăvârșirea sfinților în vederea lucrării de slujire, pentru zidirea trupului lui Hristos,",
        "13": "până vom ajunge toți la unirea credinței și a cunoștinței Fiului lui Dumnezeu, la starea de om mare, la înălțimea staturii plinătății lui Hristos,",
        "14": "ca să nu mai fim copii, plutind încoace și încolo, purtați de orice vânt de învățătură, prin viclenia oamenilor și prin șiretenia lor în mijloacele de amăgire,",
        "15": "ci, credincioși adevărului, în dragoste, să creștem în toate privințele, ca să ajungem la Cel ce este Capul, Hristos.",
        "16": "Din El tot trupul, bine închegat și strâns legat prin ceea ce dă fiecare încheietură, își primește creșterea potrivit cu lucrarea fiecărei părți în măsura ei și se zidește în dragoste.",
        "17": "Iată dar ce vă spun și mărturisesc eu în Domnul: să nu mai trăiți cum trăiesc păgânii, în deșertăciunea gândurilor lor,",
        "18": "având mintea întunecată, fiind străini de viața lui Dumnezeu, din pricina neștiinței în care se află în urma împietririi inimii lor.",
        "19": "Ei și-au pierdut orice pic de simțire, s-au dedat la desfrânare și săvârșesc cu lăcomie orice fel de necurăție.",
        "20": "Dar voi n-ați învățat așa pe Hristos;",
        "21": "dacă, cel puțin, L-ați ascultat și dacă, potrivit adevărului care este în Isus, ați fost învățați",
        "22": "cu privire la felul vostru de viață din trecut, să vă dezbrăcați de omul cel vechi, care se strică după poftele înșelătoare,",
        "23": "și să vă înnoiți în duhul minții voastre",
        "24": "și să vă îmbrăcați în omul cel nou, făcut după chipul lui Dumnezeu, de o neprihănire și o sfințenie pe care le dă adevărul.",
        "25": "De aceea, lăsați-vă de minciună: „Fiecare dintre voi să-i spună aproapelui său adevărul”, pentru că suntem mădulare unii altora.",
        "26": "„Mâniați-vă, și nu păcătuiți!” Să nu apună soarele peste mânia voastră",
        "27": "și să nu-i dați prilej Diavolului.",
        "28": "Cine fura să nu mai fure, ci mai degrabă să lucreze cu mâinile lui la ceva bun, ca să aibă ce să-i dea celui lipsit.",
        "29": "Niciun cuvânt stricat să nu vă iasă din gură, ci unul bun, pentru zidire, după cum e nevoie, ca să le dea har celor ce-l aud.",
        "30": "Să nu-L întristați pe Duhul Sfânt al lui Dumnezeu, prin care ați fost pecetluiți pentru ziua răscumpărării.",
        "31": "Orice amărăciune, orice iuțime, orice mânie, orice strigare, orice clevetire și orice fel de răutate să piară din mijlocul vostru.",
        "32": "Dimpotrivă, fiți buni unii cu alții, miloși și iertați-vă unul pe altul, cum v-a iertat și Dumnezeu pe voi în Hristos!"
    },
    "5": {
        "1": "Urmați dar pilda lui Dumnezeu ca niște copii preaiubiți!",
        "2": "Trăiți în dragoste, după cum și Hristos ne-a iubit și S-a dat pe Sine pentru noi ca un prinos și ca o jertfă de bun miros lui Dumnezeu!",
        "3": "Curvia sau orice altfel de necurăție sau lăcomia de avere nici să nu fie pomenite între voi, așa cum se cuvine unor sfinți.",
        "4": "Să nu se audă nici cuvinte porcoase, nici vorbe nechibzuite, nici glume proaste, care nu sunt cuviincioase, ci mai degrabă cuvinte de mulțumire.",
        "5": "Căci știți bine că niciun curvar, niciun stricat, niciun lacom de avere, care este un închinător la idoli, n-are parte de moștenire în Împărăția lui Hristos și a lui Dumnezeu.",
        "6": "Nimeni să nu vă înșele cu vorbe deșarte, căci din pricina acestor lucruri vine mânia lui Dumnezeu peste oamenii neascultători.",
        "7": "Să nu vă întovărășiți dar deloc cu ei.",
        "8": "Odinioară erați întuneric, dar acum sunteți lumină în Domnul. Umblați deci ca niște copii ai luminii!",
        "9": "Căci roada luminii stă în orice bunătate, în neprihănire și în adevăr.",
        "10": "Cercetați ce este plăcut înaintea Domnului",
        "11": "și nu luați deloc parte la lucrările neroditoare ale întunericului, ba încă mai degrabă osândiți-le!",
        "12": "Căci e rușine numai să spunem ce fac ei în ascuns.",
        "13": "Dar toate aceste lucruri, când sunt osândite de lumină, sunt date la iveală; pentru că ceea ce scoate totul la iveală este lumina.",
        "14": "De aceea zice: „Deșteaptă-te tu, care dormi, scoală-te din morți, și Hristos te va lumina!”",
        "15": "Luați seama deci să umblați cu băgare de seamă, nu ca niște neînțelepți, ci ca niște înțelepți!",
        "16": "Răscumpărați vremea, căci zilele sunt rele!",
        "17": "De aceea nu fiți nepricepuți, ci înțelegeți care este voia Domnului!",
        "18": "Nu vă îmbătați de vin: aceasta este destrăbălare. Dimpotrivă, fiți plini de Duh!",
        "19": "Vorbiți între voi cu psalmi, cu cântări de laudă și cu cântări duhovnicești și cântați și aduceți-I din toată inima laudă Domnului!",
        "20": "Mulțumiți-I totdeauna lui Dumnezeu Tatăl pentru toate lucrurile, în Numele Domnului nostru Isus Hristos!",
        "21": "Supuneți-vă unii altora în frica lui Hristos!",
        "22": "Nevestelor, fiți supuse bărbaților voștri ca Domnului,",
        "23": "căci bărbatul este capul nevestei, după cum și Hristos este capul Bisericii, El, Mântuitorul trupului!",
        "24": "Și după cum Biserica Îi este supusă lui Hristos, tot așa și nevestele să le fie supuse bărbaților lor în toate lucrurile.",
        "25": "Bărbaților, iubiți-vă nevestele cum a iubit și Hristos Biserica și S-a dat pe Sine pentru ea,",
        "26": "ca s-o sfințească, după ce a curățit-o prin botezul cu apă prin Cuvânt,",
        "27": "ca să înfățișeze înaintea Lui această Biserică slăvită, fără pată, fără zbârcitură sau altceva de felul acesta, ci sfântă și fără prihană.",
        "28": "Tot așa trebuie să-și iubească și bărbații nevestele – ca pe trupurile lor. Cine își iubește nevasta se iubește pe sine însuși.",
        "29": "Căci nimeni nu și-a urât vreodată trupul, ci îl hrănește, îl îngrijește cu drag, ca și Hristos Biserica;",
        "30": "pentru că noi suntem mădulare ale trupului Lui, carne din carnea Lui și os din oasele Lui.",
        "31": "„De aceea îi va lăsa omul pe tatăl său și pe mama sa și se va lipi de nevasta sa, și cei doi vor fi un singur trup.”",
        "32": "Taina aceasta este mare (vorbesc despre Hristos și despre Biserică).",
        "33": "Încolo, fiecare din voi să-și iubească nevasta ca pe sine, și nevasta să se teamă de bărbat."
    },
    "6": {
        "1": "Copii, ascultați în Domnul de părinții voștri, căci este drept!",
        "2": "„Să-i cinstești pe tatăl tău și pe mama ta” – este cea dintâi poruncă însoțită de o făgăduință –",
        "3": "„ca să fii fericit și să trăiești multă vreme pe pământ.”",
        "4": "Și voi, părinților, nu-i întărâtați la mânie pe copiii voștri, ci creșteți-i în mustrarea și învățătura Domnului!",
        "5": "Robilor, ascultați de stăpânii voștri pământești cu frică și cutremur, în curăție de inimă, ca de Hristos!",
        "6": "Slujiți-le nu numai când sunteți sub ochii lor, ca și cum ați vrea să le plăceți oamenilor, ci ca niște robi ai lui Hristos, care fac din inimă voia lui Dumnezeu!",
        "7": "Slujiți-le cu bucurie, ca Domnului, iar nu oamenilor,",
        "8": "căci știți că fiecare, fie rob, fie slobod, va primi răsplată de la Domnul după binele pe care-l va fi făcut!",
        "9": "Și voi, stăpânilor, purtați-vă la fel cu ei; feriți-vă de amenințări, ca unii care știți că Stăpânul lor și al vostru este în cer și că înaintea Lui nu se are în vedere fața omului!",
        "10": "Încolo, fraților, întăriți-vă în Domnul și în puterea tăriei Lui!",
        "11": "Îmbrăcați-vă cu toată armura lui Dumnezeu, ca să puteți ține piept împotriva uneltirilor Diavolului!",
        "12": "Căci noi n-avem de luptat împotriva cărnii și sângelui, ci împotriva căpeteniilor, împotriva domniilor, împotriva stăpânitorilor întunericului acestui veac, împotriva duhurilor răutății care sunt în locurile cerești.",
        "13": "De aceea luați toată armura lui Dumnezeu, ca să vă puteți împotrivi în ziua cea rea și să rămâneți în picioare, după ce veți fi biruit totul!",
        "14": "Stați gata dar, având mijlocul încins cu adevărul, îmbrăcați cu platoșa neprihănirii,",
        "15": "având picioarele încălțate cu râvna Evangheliei păcii!",
        "16": "Pe deasupra tuturor acestora, luați scutul credinței, cu care veți putea stinge toate săgețile arzătoare ale Celui Rău!",
        "17": "Luați și coiful mântuirii și sabia Duhului, care este Cuvântul lui Dumnezeu!",
        "18": "Faceți în toată vremea, prin Duhul, tot felul de rugăciuni și cereri! Vegheați la aceasta cu toată stăruința și rugăciune pentru toți sfinții",
        "19": "și pentru mine, ca, ori de câte ori îmi deschid gura, să mi se dea cuvânt ca să fac cunoscută cu îndrăzneală taina Evangheliei,",
        "20": "al cărei sol în lanțuri sunt; pentru ca, zic, să vorbesc cu îndrăzneală, cum trebuie să vorbesc.",
        "21": "Acum, ca să știți și voi despre mine, Tihic, preaiubitul frate și slujitor credincios în Domnul, vă va face cunoscut totul.",
        "22": "Vi l-am trimis înadins, ca să luați cunoștință despre starea noastră și să vă îmbărbăteze inimile.",
        "23": "Pace fraților și dragoste împreună cu credința din partea lui Dumnezeu Tatăl și din partea Domnului Isus Hristos!",
        "24": "Harul să fie cu toți cei ce-L iubesc pe Domnul nostru Isus Hristos în curăție! Amin!"
    }
}