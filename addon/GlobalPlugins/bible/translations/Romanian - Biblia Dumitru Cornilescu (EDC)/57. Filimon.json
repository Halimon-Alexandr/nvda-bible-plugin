{
    "1": {
        "1": "Pavel, întemnițat al lui Isus Hristos, și fratele Timotei, către preaiubitul Filimon, tovarășul nostru de lucru,",
        "2": "către sora Apfia și către Arhip, tovarășul nostru de luptă, și către biserica din casa ta:",
        "3": "har și pace de la Dumnezeu, Tatăl nostru, și de la Domnul Isus Hristos!",
        "4": "Îi mulțumesc totdeauna Dumnezeului meu, ori de câte ori îmi aduc aminte de tine în rugăciunile mele,",
        "5": "pentru că am auzit despre credința pe care o ai în Domnul Isus și dragostea față de toți sfinții.",
        "6": "Îl rog ca această părtășie a ta la credință să se arate prin fapte care să dea la iveală tot binele ce se face între noi în Hristos.",
        "7": "Într-adevăr, am avut o mare bucurie și mângâiere pentru dragostea ta, fiindcă, frate, inimile sfinților au fost înviorate prin tine.",
        "8": "De aceea, măcar că am toată slobozenia în Hristos să-ți poruncesc ce trebuie să faci,",
        "9": "vreau mai degrabă să-ți fac o rugăminte în numele dragostei, eu, așa cum sunt, bătrânul Pavel, iar acum întemnițat pentru Hristos Isus.",
        "10": "Te rog pentru copilul meu pe care l-am născut în lanțurile mele, pentru Onisim,",
        "11": "care altă dată ți-a fost nefolositor, dar care acum ne va fi folositor și ție, și mie.",
        "12": "Ți-l trimit înapoi pe el, inima mea.",
        "13": "Aș fi dorit să-l țin la mine, ca să-mi slujească în locul tău cât sunt în lanțuri pentru Evanghelie.",
        "14": "Dar n-am vrut să fac nimic fără învoirea ta, pentru ca binele pe care mi-l faci să nu fie silit, ci de bunăvoie.",
        "15": "Poate că el a fost despărțit de tine pentru o vreme tocmai ca să-l ai pentru veșnicie,",
        "16": "dar nu ca pe un rob, ci mult mai presus decât pe un rob: ca pe un frate preaiubit mai ales de mine și cu atât mai mult de tine, fie în chip firesc, fie în Domnul.",
        "17": "Dacă mă socotești dar prieten al tău, primește-l ca pe mine însumi!",
        "18": "Și dacă ți-a adus vreo vătămare sau îți este dator cu ceva, pune aceasta în socoteala mea!",
        "19": "Eu, Pavel, „voi plăti” – scriu cu mâna mea –, ca să nu-ți zic că tu însuți te datorezi mie.",
        "20": "Da, frate, fă-mi binele acesta în Domnul și înviorează-mi inima în Hristos!",
        "21": "Ți-am scris bizuit pe ascultarea ta și știu că vei face chiar mai mult decât îți zic.",
        "22": "Totodată, pregătește-mi un loc de găzduire, căci trag nădejde să vă fiu dăruit datorită rugăciunilor voastre!",
        "23": "Epafra, tovarășul meu de temniță în Hristos Isus, îți trimite sănătate;",
        "24": "tot așa și Marcu, Aristarh, Dima și Luca, tovarășii mei de lucru.",
        "25": "Harul Domnului nostru Isus Hristos să fie cu duhul vostru! Amin!"
    }
}