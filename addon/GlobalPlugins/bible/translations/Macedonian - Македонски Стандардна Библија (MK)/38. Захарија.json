{
    "1": {
        "1": "На осмиот ден, во втората година на Дариј, дојде слово Господово до пророкот Захарија, синот Берехиев, син на Идо, велејќи:",
        "2": "„Се разгневи Господ на татковците ваши со голем гнев;",
        "3": "затоа кажи им – вака вели Господ Саваот – Вратете се кон Мене, – вели Господ Саваот – И Јас ќе се вратам кон вас.",
        "4": "Не бидете како што беа предците ваши, кон кои викаа поранешните пророци, велејќи им – ‚Вака вели Господ Саваот: одвратете се од лошите работи свои!‘ Но тие не послушаа, ниту внимаваа на Мене, вели Господ.",
        "5": "Каде се сега предците ваши? А и пророците, зар тие вечно ќе живеат?",
        "6": "Но зборовите Мои и наредбите Мои, што им ги заповедав на слугите Мои, пророците, зар не ги постигнаа предците ваши? И тие се обраќаа и велеа: ‚како што беше определил Господ Саваот да постапи со нас според пати­ш­тата наши, и според делата наши, та­ка и постапи.‘“",
        "7": "На дваесет и четвртиот ден од единаесеттиот месец – а тоа е месецот шеват – во втората година на Дариј, дој­де слово Господово до пророкот Заха­рија, синот Берехиев, син на Идо.",
        "8": "Во текот на ноќта видов – ете, еден маж на црвен коњ стои меѓу мирти, што беа во долот, а зад него црвени, сиви и бели коњи,",
        "9": "па му реков – „Кои се овие, господине мој?“ А ангелот, кој зборуваше со мене, ми рече: „Јас ќе ти покажам кои се тие.“",
        "10": "И одговори мажот што стоеше меѓу миртите, и рече – „Тоа се оние кои Господ ги испратил да ја обиколуваат земјата.“",
        "11": "Тогаш тие му одговорија на ангелот Господов, кој стоеше меѓу миртите, па му рекоа – „Ете, ја обиколивме целата населена земја и таа е спокојна.“",
        "12": "Им одговори ангелот Господов и им рече: „Господи Седржителе, до кога не­ма да се смилуваш над Ерусалим и над градовите Јудини, на кои се гневиш, еве, веќе седумдесет години?“",
        "13": "Тогаш во одговор на ангелот Госпо­дов, изрече Господ слова добри, слова утешни.",
        "14": "И ми рече ангелот, кој зборуваше со мене: „Извести и кажи – вака вели Господ Саваот – ‚Ревнувам за Ерусалим и за Сион многу;",
        "15": "и горам со голем гнев против народите што живеат во спокој, зашто кога Јас малку се разгневив, тие станаа уште полоши!‘",
        "16": "Затоа вака вели Господ: ‚Јас се враќам кон Ерусалим со милосрдност; во него ќе се изгради Мојот дом, вели Господ Саваот, и мерно јаже ќе се протегне низ Ерусалим.‘",
        "17": "Порачај уште и ова, и кажи им – вака вели Господ Саваот: ‚Моите гра­дови одново ќе се исполнат со богат­ства, и Господ ќе го утеши Сион и пак ќе го избере Ерусалим.‘“"
    },
    "2": {
        "1": "Ги подигнав очите, а тоа, ете, четири рога.",
        "2": "И му реков на ангелот, кој зборуваше со мене: „Што е ова?“ А тој ми одговори: „Тоа се роговите што ги рас­прснаа Јуда, Израел и Ерусалим.“",
        "3": "Потоа Господ ми покажа четири ковачи.",
        "4": "Пак реков: „Што ќе прават овие?“ А тој ми рече: „Оние рогови се што го распрснаа Јуда, така што никој од нив не може да си ја подигне главата; и, ете, тие дојдоа да ги уплашат, да им ги скршат роговите на народите, кои подигаат рог против земјата на Јуда за да ја распрснат.“",
        "5": "И пак ги подигнав очите и видов: и, ете, еден маж, кој во раката имаше мерно јаже.",
        "6": "Го прашав: „Каде одиш?“ Тој ми рече: „Одам да го измерам Ерусалим, за да видам колкава му е ширината и колкава му е должината.“",
        "7": "Тогаш ангелот, што зборуваше со мене, истапи напред, а друг ангел му дојде во пресрет,",
        "8": "и тој му рече на оној: „Побрзај и кажи му на оној млад човек: ‚Ерусалим ќе се насели како село без ѕидини поради многуте луѓе и добиток во него.",
        "9": "И Јас ќе му бидам огнен ѕид, околу него, вели Господ, и слава во него.‘“",
        "10": "„Еј, еј! Бегајте од северната земја, вели Господ, зашто Јас ве растргнав по сите четири ветра небески“, вели Гос­под.",
        "11": "Спасувај се Сионе, ти што живееш кај ќерката Вавилонска.",
        "12": "Зашто така вели Господ Седржите­лот, Кој ме прати за слава кај народите, што ве пљачкосуваа: „Зашто кој чепка во вас, чепка во зеницата на окото Мое.",
        "13": "И, ете, Јас ќе ја кренам раката Сво­ја против нив, и тие ќе станат плен на робовите свои.“ Тогаш ќе познаете дека Господ Саваот ме пратил.",
        "14": "„Ликувај и весели се, ќерко Сионо­ва, зашто ете, Јас ќе дојдам и ќе живеам во тебе“, вели Господ.",
        "15": "И ќе се приберат многу народи кај Господ во оној ден и ќе станат Негов народ. И Тој ќе се насели кај тебе, и тогаш ќе разбереш дека Господ Саваот ме пратил кај тебе.",
        "16": "Тогаш Господ ќе ја завладее Јудеја, Својот дел на светата земја, и пак ќе го избере Ерусалим.",
        "17": "Нека замолкнат сите луѓе пред лицето на Господ, зашто Тој стана од Своето свето живеалиште."
    },
    "3": {
        "1": "Потоа ми го покажа тој Исус, великиот свештеник, кој стоеше пред ангелот Господов, и сатаната, кој стое­ше од Неговата десна страна, за да го обвинува.",
        "2": "И му рече Господ на сатаната: „Господ да те укори сатано, Господ да те укори, Оној Кој го избра Ерусалим. Зар не е Тој гламја истргната од оган?“",
        "3": "А Исус беше облечен во извалкана облека и стоеше пред ангелот,",
        "4": "кој им одговараше и на оние што стоеја пред него, и им рече: „Соблечете ја од него извалканата облека“; и нему лично: „Ете, ја отфрлив од тебе вината твоја и те облекувам во свечена облека.“",
        "5": "Потоа рече: „Ставете Му на главата чист повој“, и Му ставија на главата чист повој и го облекоа во свечена облека. А ангелот Господов стоеше.",
        "6": "И ангелот Господов, уверливо, му рече на Исус:",
        "7": "„Вака вели Господ Саваот: Ако одиш по патиштата Мои и се придр­жуваш кон Моите уредби, ќе владееш со Мојот дом и ќе ги вардиш дворовите Мои. И Јас ќе ти дозволам да одиш меѓу тие луѓе што стојат овде.“",
        "8": "„Но, послушај, Исусе, велик свеште­ниче, ти и браќата твои, што се пред твоето лице, зашто тие луѓе се познати. Еве, Јас ќе го доведам Својот слуга – Зачетникот.",
        "9": "Зашто, ете, тој е каменот што го поставувам пред Исус; на тој единствен камен има седум очи; ете, Јас ќе вре­жам натпис, вели Господ Саваот, и ќе го простам гревот на оваа земја во еден ден.“",
        "10": "„Во тој ден, вели Господ Саваот, ќе се поканувате еден со друг под лозата и под смоквата.“"
    },
    "4": {
        "1": "И се врати оној ангел, кој зборуваше со мене, и ме разбуди, како што се разбудува човек од сон.",
        "2": "Па ми рече: „Што гледаш?“ Одгово­рив: „Еве, гледам свеќник цел од злато и чашка за масло врз него, а и седум кандилца на него и по седум цевчиња за кандилцата, при врвот.",
        "3": "И две маслинови дрвја на него – едно десно од чашката, а друго лево од неа.“",
        "4": "Му се обратив и му реков на ангелот, кој говореше со мене: „Што претставува ова, господине?“",
        "5": "И ангелот, што зборуваше со мене, одговори и ми рече: „Зар не знаеш што е тоа?“ Му реков: „Не знам, господине мој.“",
        "6": "Тогаш одговори и ми рече: „Тоа е словото Господово кон Зоровавел, што кажува – не со сила не со снага, а со Мојот Дух, вели Господ Саваот.",
        "7": "Која си ти, планино голема, пред Зоровавел: пред него си рамнина и тој ќе го изнесе каменот темелник со вос­клик: благодат, благодат врз него!“",
        "8": "И дојде слово Господово до мене:",
        "9": "„Рацете на Зоровавел ги поставија основите на овој дом: неговите раце и ќе го завршат, и ти тогаш ќе разбереш дека Господ Саваот ме прати кај вас.",
        "10": "Зашто, кој го презира денот на скромните почетоци? Ќе се израдуваат кога ќе ја видат ѕидарската висулка во рацете на Зоровавел. Оние седум се очите на Господ, што со поглед ја опфаќаат целата земја!“",
        "11": "Потоа одговорив и му реков: „Што значат оние две маслинови дрвја од десната и од левата страна на свеќни­кот?“",
        "12": "И пак почнав да му зборувам и му реков: „Што треба да означуваат оние две маслинови гранчиња, што се наоѓаат меѓу двете златни цевчиња, кои долеваат масло?“",
        "13": "А тој ми рече: „Зар не ти е познато што е тоа?“ Му одговорив: „Не знам, господине мој.“",
        "14": "Тогаш тој ми рече: „Па тоа се двајцата помазаници кои стојат пред Гос­подарот над целата земја.“"
    },
    "5": {
        "1": "Потоа пак ги подигнав очите и видов: а тоа лета свиток.",
        "2": "И ме праша тој: „Што гледаш?“ Му одговорив: „Гледам свиток како лета; должината му е дваесет лакти, а ширината десет лакти.“",
        "3": "Тогаш ми рече: „Тоа е проклетството што ќе се излие врз целата земја; и секој што краде, ќе се истреби, како што е напишано на едната страна; и секој што се колне лажно, ќе се истреби – како што е напишано на другата страна.",
        "4": "Јас го пуштив – вели Господ – и тој ќе влезе во домот на крадецот и во домот на оној, што се колне лажно во името Мое, и ќе остане во домот негов, и ќе ги истреби него, и дрвјата негови и камењата негови.“",
        "5": "Тогаш влезе ангелот, што зборуваше со мене, и ми рече: „Подигни ги очите пак и погледај – што е она што излегува?“",
        "6": "А кога прашав: „Што е тоа?“ тој ми одговори: „Она што излегува е кошница од една ефа, па додаде: тоа е престапот нивен по целата земја.“",
        "7": "И, ете, одеднаш се подигна капак од олово, а таму една жена седеше во кош­ницата за една ефа.",
        "8": "Ми рече тој: „Таа жена е беззаконието“, па ја турна во кошницата за ефата, а отворот го затна со оловниот капак.",
        "9": "И одново ги подигнав очите и видов: одеднаш се појавија две жени, и ветар имаше меѓу крилјата нивни; а крилјата им беа како крилја на штрк; и ја кренаа тие кошницата за ефата и ја понесоа угоре меѓу земјата и небото.",
        "10": "Го прашав ангелот, што зборуваше со мене: „Каде ја носат таа кошница за ефа?“",
        "11": "А тој ми одговори: „За да се изгради за неа дом во земјата Сенаар, и кога ќе биде сѐ подготвено; тогаш таа ќе биде однесена и поставена на своето место.“"
    },
    "6": {
        "1": "Пак ги подигнав очите свои и гледам: а таму, ете, четири коли со ко­њи излегуваат од еден дол меѓу две планини, а тие планини беа од бакар.",
        "2": "Кај првата кола коњите беа црве­никави, кај втората – црни;",
        "3": "кај третата кола коњите беа бели, а кај четвртата кола – шарени со сиви дамки.",
        "4": "Проговорив и му реков на ангелот, што зборуваше со мене: „А што значи ова, господине мој?“",
        "5": "Ангелот одговори и ми рече: „Тоа се четирите небесни духови, кои излегуваат откако се претставија пред Госпо­дарот над целата земја.",
        "6": "Црните коњи излегуваа кон северната земја, а белите одеа кон западната земја, додека шарените коњи одеа кон јужната земја.“",
        "7": "Кога излегоа, коњите се впуштија да ја обиколат земјата; и Тој им рече: „Обиколете ја земјата“, и тие ја оби­колија.",
        "8": "Тогаш тој ме повика и ми рече: „Ете, оние што отидоа кон северната земја, го успокоија духот Мој против северната страна.“",
        "9": "И пак дојде слово Господово до мене:",
        "10": "„Собери приноси од прогонетите, од Хелдаја, од Товија и од Једаја, и тргни истиот ден, па дојди во домот на Јошија, синот Софониев, каде што тие пристигнаа од Вавилон.",
        "11": "Земи од нив сребро и злато, па направи круни, и стави ги на главата на Исус, синот Јоседеков, великиот свеш­теник",
        "12": "и речи им: вака вели Господ Саваот: ‚Ете, човек, чие име е Зачетник,‘ Тој ќе израсне од коренот свој и ќе создаде храм Господов.",
        "13": "Тој ќе создаде храм Господов и ќе се прослави, ќе седне на престолот свој и ќе биде владетел. А од Него, на престолот ќе биде и свештеник и ќе има согласност за мир меѓу едниот и другиот.",
        "14": "А круната нека остане кај Хелдаја и Товија, за Једаја и Јошија, синот Софониев, како спомен во храмот Господов.",
        "15": "И оддалеку ќе дојдат луѓе, кои ќе учествуваат во градењето на храмот. Ќе разберете дека Господ Саваот ме испрати кај вас, и сето тоа ќе се изврши, ако искрено го послушате гласот на вашиот Господ Бог.“"
    },
    "7": {
        "1": "Во четвртата година на царот Дариј дојде слово Господово до Захарија, на четвртиот ден од деветтиот месец – кислев,",
        "2": "кога жителите на Ветил ги испратија Шарецер и Регем-Мелех и придруж­ниците нивни за да се помолат пред лицето на Господ",
        "3": "и да ги прашаат свештениците, што се наоѓаа во домот на Господ Саваот, и пророците, па да прашаат: „Да плачеме ли во петтиот месец и да постиме ли, како што го правевме тоа, еве, веќе многу години?“",
        "4": "И дојде слово на Господ Саваот до мене:",
        "5": "„Кажи му на сиот народ од оваа земја и на свештениците вака: ‚Кога постевте и плачевте во петтиот и седмиот месец, и тоа цели седумдесет години, за Мене ли постевте?",
        "6": "И кога јадевте и пиевте, зар не јадев­те за себе и зар не пиевте за себе?‘",
        "7": "Зар истите прописи не ги кажуваше Господ преку поранешните пророци, кога Ерусалим беше населен и спокоен, а и градовите околу него; кога и Негев и Шефела беа населени?“",
        "8": "И дојде слово Господово до Заха­рија:",
        "9": "„Вака зборуваше тогаш Господ Саваот: извршувајте суд праведен и имајте милост и сочувство еден кон друг;",
        "10": "вдовици и сираци, придојден и сиромав не притеснувајте и не мислете зло во срцата ваши еден против друг.",
        "11": "Но тие не сакаа да слушаат, и тврдоглаво Ми свртеа грб; и ушите ги затнаа за да не слушаат.",
        "12": "И срцата си ги стврднаа како кремен, за да не го слушаат законот и збо­ровите што ги испраќаше Господ Са­ваот преку Својот Дух до поранешните пророци; па затоа и ги постигна големиот гнев на Господ Саваот.",
        "13": "И како што викав Јас, а тие не слу­шаа, викаа и тие, но Јас не ги слушав, вели Господ Саваот.",
        "14": "Па ги распрснав по сите народи, кои тие не ги познаваа, и оваа земја за­пусте по нив, така што никој не помину­ваше ниту се враќаше во неа. Така, избраната земја тие ја претворија во пустина.“"
    },
    "8": {
        "1": "И пак дојде слово од Господ Саваот:",
        "2": "вака вели Господ Саваот: „Љубомо­рен сум за Ерусалим и за Сион со голема ревност и со голем гнев горам за него.“",
        "3": "Така вели Господ: „Ќе се вратам во Сион и ќе живеам во Ерусалим, и Ерусалим ќе се вика град на верноста, и гората на Господ Саваот ќе се вика – Света Гора.“",
        "4": "Така вели Господ Саваот – „И пак старци и старици ќе седат по улиците на Ерусалим, секој со стапчето свое поради големата старост своја.",
        "5": "А и улиците на тој град ќе се исполнат со момчиња и девојки, кои ќе си играат по улиците негови.“",
        "6": "Вака вели Господ Саваот: „Ако во очите на другите им биде чудно во тие дни, зар ќе биде тоа чудно и во очите Мои?“ – вели Господ Саваот.",
        "7": "Вака вели Господ Саваот: „Ете, Јас ќе го спасам Својот народ од источната земја и од западната;",
        "8": "ќе ги доведам, и тие ќе живеат во Ерусалим и ќе бидат Мој народ, и Јас ќе им бидам нивни Бог, во верност и во правда.“",
        "9": "Така вели Господ Саваот: „Поткре­пете ги сега рацете свои вие, што ги слушавте овие зборови од устата на пророците, кои беа при основањето на домот за Господ Саваот, за да се изгради храмот.",
        "10": "Зашто пред оние дни немаше ни плата за човек ниту награда за трудот на животното; немаше спокојство од непријателите ни за оној што доаѓаше, ниту за оној што си одеше; и дозволував Јас секој човек да му е непријател на друг човек.",
        "11": "А сега за остатокот од овој народ Јас нема да сум таков како во поранеш­ните денови“ – вели Господ Саваот.",
        "12": "Зашто сеидбата ќе се врши во мир, лозата ќе го даде својот плод, земјата ќе го даде својот род, а и небесата ќе ја даваат својата роса; и сето тоа ќе го предадам на остатокот од овој народ.",
        "13": "И како што вие, доме Јудин и доме Израелов, бевте проколнати меѓу народите, така ќе ве избавам, и вие ќе бидете благословени; не плашете се, рацете ваши нека се поткрепат!",
        "14": "Зашто така вели Господ Саваот: „Како што бев определил да ве казнам, кога татковците ваши Ме разгневија – вели Господ Саваот – и не зажалив,",
        "15": "така пак определив во овие дни на Ерусалим да му направам добро и на домот Јудин; не плашете се!",
        "16": "Еве ги наредбите што треба вие да ги извршувате: зборувајте вистина еден на друг; праведно и мирољубово судете пред градските порти.",
        "17": "Никој од вас да не му мисли зло на ближниот свој, и не посакувајте лажна клетва, зашто сето тоа Јас го мразам“ – говори Господ.",
        "18": "И дојде слово до мене од Господ Са­ваот:",
        "19": "Вака вели Господ Саваот: „Постот во четвртиот месец, постот во петтиот, постот во седмиот и постот во десеттиот месец за домот Јудин ќе бидат радост и голема веселба, само сакајте ги вистината и мирот.“",
        "20": "Така вели Господ Саваот: „Уште ќе доаѓаат народи и жители од многу градови,",
        "21": "и ќе дојдат жителите од еден град кај жителите во друг град, – па ќе ре­чат: да дојдеме да се помолиме пред ли­цето на Господ и да Го побараме Господ Саваот; тогаш секој ќе рече – ќе појдам и јас.",
        "22": "И ќе доаѓаат многу племиња и на­роди силни, за да Го бараат Господ Са­ваот во Ерусалим и да се помолат пред лицето на Господ.“",
        "23": "Така вели Господ Саваот: „Во тие дни ќе се фаќаат по десет души од разни народи за полата од Јудеец и ќе речат – ќе појдеме со тебе, зашто чувме дека Бог е со вас.“"
    },
    "9": {
        "1": "Пророчкото слово на Господ е против земјата Хадрах, и во Дамаск ќе се задржи, зашто окото Господово ги набљудува сите луѓе, како и сите колена израелски;",
        "2": "тоа е и врз Хамат, кој се граничи со него, и врз Тир и Сидон, иако се многу мудри.",
        "3": "Тир изградил тврдина, натрупал среб­ро како прашина, и злато како улична кал.",
        "4": "Но, ете, Господ ќе го направи беден и ќе му ја струполи силата негова во морето, а и самиот ќе биде истребен со оган.",
        "5": "Тоа ќе го види Ашкелон, и ќе се уплаши, а и Газа – па и таа ќе затрепери многу, и Екрон, зашто го изневери на­дежта негова: нема да има цар во Газа, и Ашкелон ќе запусти.",
        "6": "Туѓо племе ќе живее во Ашдод, и Јас ќе ја уништам гордоста на Филис­тејците.",
        "7": "Ќе ја извлечам крвта од устата нивна, нечистотијата од забите нивни и тие ќе паднат пред нашиот Бог и ќе бидат како семеен клан во Јудеја, а Екрон ќе биде како Јевусиј.",
        "8": "Ќе поставам стража околу Мојот дом спроти војската, спроти оние, кои преминуваат натаму и наваму, и нема повеќе да доаѓа непријател; зашто сега видов со очите Свои.",
        "9": "Ликувај од радост, ќерко Сионова, извикувај, ќерко ерусалимска; ете, Царот твој се враќа кај тебе, праведен е и со победоносна сила, кроток, седнат на магаре, рожба на магарица.",
        "10": "Тогаш ќе ги истребам колите на Ефрем и коњите на Ерусалим, и ќе се скрши бојниот лак; и Тој ќе објави мир на народите, и царството Негово ќе се протега од море до море и од Еуфрат до краиштата на земјата.",
        "11": "А што се однесува до тебе, Израеле, заради крвта на заветот Јас ги ослобо­див затворените од безводните јами.",
        "12": "Враќајте се во тврдината вие затво­реници, полни со надеж! Денес навестувам дека ќе ти дадам двојно.",
        "13": "Зашто како лак ќе го затегнам Јуда и лакот ќе го вооружам со Ефрем, па ќе ги подигнам синовите твои, Сионе, против синовите твои, Јаване, и тебе ќе те направам како меч јуначки.",
        "14": "Ќе се појави над нив Господ и како молскавица ќе излета стрелата Негова; ќе загрми Господ Бог со трубата и ќе дојде на јужните бури.",
        "15": "Господ Саваот ќе ги брани, и тие ќе ги газат дури и камењата за праќи; ќе пијат крв место вино; и ќе се наполнат како жртвени чаши, како аглите на жртвеникот.",
        "16": "И ќе ги спаси нивниот Господ Бог во оној ден, како стадо од Својот народ; зашто тие ќе заблескаат како камења на круна во земјата Негова.",
        "17": "О, колку голема ќе биде добротата негова и каква ќе биде убавината негова! Житото ќе ги расцути момците, а благото вино – девојките."
    },
    "10": {
        "1": "Молете Го Господа за дожд во време пролетно; Господ ќе свет­не со молскавица и ќе ви даде обилен дожд – зеленило во поле.",
        "2": "Зашто лажните гледачи зборуваат празни зборови, и вражачите гледаат лажливи работи и прикажуваат лажни соништа; тие утешуваат со празни зборови; затоа талкаат како овци, тал­каат зашто немаат пастир.",
        "3": "Против пастирите се распали гневот Мој, водачите ќе ги казнам; да, Господ Саваот ќе се погрижи за стадото Свое, домот Јудин, и ќе го подготви како силен коњ за бој.",
        "4": "Од него ќе направи аголен камен, од него – шаторски клин, од него лак за бој, од него ќе излезат сите водачи на народот.",
        "5": "И тие ќе бидат како јунаци што ги газат непријателите како улична кал, и ќе се борат, бидејќи Господ е со нив, и ќе ги посрамат јавачите на коњи.",
        "6": "Ќе го зацврстам домот Јудин и ќе го спасам домот Јосифов, и ќе ги вратам, зашто Јас се смилив над нив, и тие ќе бидат како да не сум ги оставил: зашто Јас сум нивниот Господ Бог, и ќе ги чујам.",
        "7": "Ефремците ќе бидат како јунаци, ќе се развесели срцето нивно како вино да пиеле, па ќе го видат тоа синовите нивни и ќе им се зарадува срцето нивно; во восхит ќе им биде тогаш срцето нивно во Господ.",
        "8": "Ќе им дадам знак и ќе ги соберам, зашто ги откупив; ќе бидат многубројни како и порано.",
        "9": "Иако ги раселив меѓу народите, сепак во далечни земји тие ќе се сеќаваат на Мене и ќе ги поучуваат децата свои, и ќе се вратат.",
        "10": "Ќе ги вратам од земјата египетска и од Асирија ќе ги соберам; ќе ги доведам во земјата Галаад и на Ливан, и не ќе има доволно место за нив.",
        "11": "Ќе преминат по морето и ќе ги поразат морските бранови; ќе пресушат сите длабини на Нил, и ќе биде соборена гордоста на Асирија, и скиптарот ќе биде одземен од Египет.",
        "12": "Ќе ги зацврстам во Господ, и тие ќе одат во името Негово, вели Господ."
    },
    "11": {
        "1": "Отвори ги, Ливане, портите свои и оган нека ги проголта кедрите твои.",
        "2": "Плачи, кипарисе, зашто падна кеда­рот, зашто паднаа великаните; ридајте, дабови башански, бидејќи е испосечена густата гора.",
        "3": "Се слуша гласот од плачењето на пастирите, бидејќи е опустошена нивната слава; се слуша рикањето на лаво­вите, зашто е опустошена гордоста на Јордан.",
        "4": "Така вели Господ мојот Бог: „Паси ги овците, определени за клање,",
        "5": "кои купувачите, без пречка ќе ги колат, а продавачите ќе им велат: ‚Нека е благословен Господ; се збогативме!‘ И пастирите нивни не ќе ги жалат.",
        "6": "Зашто Јас веќе нема да ги жалам жителите од земјата, вели Господ; ете, ќе ги предадам луѓето, секого во рацете на неговиот ближен и во рацете на неговиот цар, и тие ќе ја пустошат земјата, а Јас нема да ги избавувам од рацете нивни.“",
        "7": "И зедов да ги пасам овците во земјата хананска, определени за клање, овци наменети за трговците. И зедов два стапа, едниот ќе го наречам – Благо­наклонетост, а другиот – Сојуз; со нив ги пасев овците.",
        "8": "И отфрлив тројца од пастирите во еден месец, а и овците ми одмилеа, па и јас ним.",
        "9": "Тогаш реков: „Нема повеќе да ве пасам; онаа што е за умирање, нека умре, и која загинува, нека загине; тие, пак, што ќе останат нека се изедат една со друга!“",
        "10": "И така го зедов стапот Свој Бла­гонаклонетост и го скршив, за да го раскинам Сојузот што го склучив со сите народи.",
        "11": "И тој беше уништен во оној ден, и тогаш разбраа трговците со овци, кои ме гледаа, дека ова е слово од Господ.",
        "12": "И им реков: „Ако ви е угодно, дајте ми ја платата моја; ако, пак не – не да­вајте ми ја; и тие ми определија плата триесет сребреници.“",
        "13": "А Господ ми рече: „Фрли ги во црковната каса – тие големи пари со кои Ме оцени!“ И јас ги зедов тие триесет сребреници и ги фрлив во домот Гос­подов.",
        "14": "Го скршив и Својот друг стап – Сојуз, за да го раскинам братството меѓу Јуда и Израел.",
        "15": "И ми рече Господ: „Земи си уште нешто од опремата на безвреден пастир.",
        "16": "Зашто, ете, Јас ќе поставам еден безумен пастир во оваа земја, кој нема да се грижи за оние што загинуваат, нема да ги бара загубените и болните нема да ги лекува, здравите нема да ги храни, а месото од згоените ќе го јаде и копитата ќе им ги откинува.“",
        "17": "Тешко му на овој неодговорен пас­тир, што го остава стадото! Меч нека му ги исече раката негова и неговото десно око! Раката наполно нека му се исуши, и десното око негово наполно нека потемне!"
    },
    "12": {
        "1": "Пророчко слово од Господ за Израел. Господ, Кој го распна небото и ја основа земјата и му создаде на човекот дух во неговите гради, вели:",
        "2": "ете, Јас ќе го направам Ерусалим како чаша за опивање на сите народи околни, а исто така и за Јуда во времето на ерусалимската опсада.",
        "3": "Во оној ден ќе го направам Еру­салим како тежок камен за сите племиња; сите што ќе го подигаат, ќе се иски­лават, а ќе се соберат против него сите народи земни.",
        "4": "Во оној ден, вели Господ, Јас ќе го удрам секој коњ со лудост, а коњаникот негов – со безумие, додека врз домот Јудин ќе ги отворам очите Свои; секој коњ пак, кај народите ќе го удрам со слепило.",
        "5": "Тогаш кнезовите Јудини ќе речат во срцата свои: силата на жителите на Ерусалим е во Господ Саваот, нивниот Бог.",
        "6": "Во оној ден Јас ќе ги направам кнезовите Јудини како запален јаглен меѓу дрва и како факел меѓу снопови; тие ќе ги истребат сите околни народи, и од десната и од левата страна, и Ерусалим ќе биде одново населен на своето место – во Ерусалим.",
        "7": "И Господ ќе ги спаси најнапред шаторите на Јуда, така што гордоста на домот Давидов и гордоста на ерусалимските жители да не се издига над Јуда.",
        "8": "Во оној ден Господ ќе ги засолни жителите на Ерусалим, и најслабиот меѓу нив во оној ден ќе биде како Да­вид, а домот Давидов ќе стане како Бог, како ангел Господов пред нив.",
        "9": "Во оној ден ќе ги истребам сите на­роди, што го напаѓаат Ерусалим.",
        "10": "А врз домот Давидов и врз жители­те ерусалимски ќе излијам дух на благодат и молитва, така што, кога ќе погледнат на Оној, Кого тие го прободоа, ќе плачат за Него, како што се плаче за еднороден син, и ќе ридаат како што се рида за првороден.",
        "11": "Во оној ден ќе се крене голем плач во Ерусалим, како плач на Ха­дад-Римон во долината Мегидо.",
        "12": "И ќе плаче земјата, секое семејство посебно; семејството на домот Давидов, и жените нивни одделно; семејството на домот Натанов, и жените нивни одделно;",
        "13": "домот на Левиј одделно, и жените нивни одделно; племето Симеоново одделно, и жените нивни одделно;",
        "14": "и сите други племиња, секое племе одделно, и жените нивни одделно."
    },
    "13": {
        "1": "Во оној ден ќе се отвори извор за домот Давидов и за жителите ерусалимски, за да се измијат од грево­вите нивни и од нечистотијата.",
        "2": "Во оној ден, вели Господ Саваот, Јас ќе ги истребам имињата на идолите од оваа земја, и тие повеќе нема да се спом­нуваат; ќе ги истребам и лажните пророци и нечистиот дух од оваа земја.",
        "3": "И ако пак се појават пророци, татко му и мајка му, што го родиле, ќе му ре­чат: ти не треба да живееш, зашто ка­жуваш лага во името на Господ; и ќе го убијат татко му и мајка му, кога тој ќе пророкува.",
        "4": "Во оној ден ќе се засрамат таквите пророци, секој од кажувањето свое, кога ќе почнат да пророкуваат, и нема да се облекуваат во вреќишта, за да лажат,",
        "5": "туку секој ќе рече: јас не сум пророк, земјоделец сум, земјата ми е наследство од детството мое.",
        "6": "И ако некој го праша: а од што ти се раните на рацете твои? Тој ќе одговори: „Раните ги добив од моите пријатели.“",
        "7": "О, мечу, пробуди се против Мојот пастир и против Мојот ближен, вели Господ Саваот: удри го пастирот, и овците ќе се распрснат! И Јас ќе ја свртам раката Своја против слабите.",
        "8": "И по целата земја, вели Господ, два дела од неа ќе бидат истребени, ќе изумрат, а третиот ќе остане.",
        "9": "И тој трет дел ќе го минам низ оган, и ќе ги пречистам како што се пречис­тува сребро, и ќе ги проверам, како што се проверува злато; тие ќе го повикаат името Мое, и Јас ќе ги чујам; ќе речам: „Тоа е Мојот народ“, а тие ќе речат: „Господ е наш Бог!“"
    },
    "14": {
        "1": "Ете, доаѓа денот Господов кога ќе го разделат ограбеното од те­бе среде тебе.",
        "2": "Ќе ги соберам сите народи во војна против Ерусалим; градот ќе биде преземен, и домовите разграбени; жените ќе бидат обесчестени, половината од гра­дот ќе отиде во ропство; но останатиот народ нема да биде истребен од градот.",
        "3": "Тогаш ќе излезе Господ и ќе се сврти против тие народи, како што војува во борбен ден.",
        "4": "И ќе застанат нозете Негови на Маслиновата Гора во оној ден, што се наоѓа спроти Ерусалим од источната страна: и ќе се расцепи Маслиновата Гора од исток кон запад со многу голема долина и половината ќе се помести кон север, а втората половина – кон југ.",
        "5": "И вие ќе побегнете во долината на Мојата гора, зашто планинската долина ќе се протега до Ацал; а ќе побегнете како што бегавте од земјотресот во де­новите на Озија, царот Јудејски; и ќе дојде Господ, мојот Бог, и сите светии со Него.",
        "6": "Во тој ден нема да има светила, све­тилата ќе бидат премавнати.",
        "7": "Тој ден ќе биде чуден, познат само на Господ; ниту ден, ниту ноќ – и ноќе ќе биде виделина.",
        "8": "Во тој ден ќе потечат живи води од Ерусалим, половина кон источното море, а половина кон западното море; така ќе биде и лете и зиме.",
        "9": "И Господ ќе биде Цар над целата земја; во тој ден Господ ќе биде единствен и името Негово – едно единствено.",
        "10": "Целата таа земја ќе се претвори во рамнина од Гева до Римон, јужно од Ерусалим, кој ќе се извиши на местото свое и ќе се насели од Портите Вени­јаминови до местото на Првите Порти, до Аголните Порти, и од кулата на Хананел до царските визби.",
        "11": "И ќе се населат во него, и проклетство нема да има повеќе, а Ерусалим ќе живее во мир.",
        "12": "А еве какво ќе биде поразувањето, со кое Господ ќе ги порази сите народи, кои војувале против Ерусалим – месото ќе им се распаѓа уште додека стојат на нозете свои, и очите ќе им скапуваат во длабнатините, и јазикот ќе им изгние во устата нивна.",
        "13": "И во тој ден ќе завладее голем смут од Господ, така што еден друг ќе се фаќаат за раката своја и секој ќе ја подига раката своја против раката на ближниот свој.",
        "14": "Дури и Јуда ќе војува во Ерусалим, и богатството на сите околни народи ќе биде собрано: злато, сребро и облеки во голем број.",
        "15": "Таков пораз ќе има и врз коњите и маските, камилите и магарињата, и врз секаков добиток, што ќе се наоѓа во логорите нивни.",
        "16": "А потоа сите што ќе преживеат, од оние кои војувале против Ерусалим, од сите народи, ќе доаѓаат од година во година, за да се поклонат на Царот, на Господ Саваот, и да го празнуваат празникот Сеници.",
        "17": "И, ако некое од племињата земни не појде во Ерусалим, за да Му се поклони на Царот, на Господ Саваот, дожд нема да падне кај нив.",
        "18": "И, ако племето египетско не тргне на пат и не дојде тука, и него ќе го постигне пораз, со каков што ги порази Господ оние народи, што не доаѓале да го празнуваат празникот Сеници.",
        "19": "Таква ќе биде казната за Египет и на сите народи, кои нема да дојдат да го празнуваат празникот Сеници.",
        "20": "Во тоа време дури на уздите од коњите ќе биде забележано „Посветен на Господ“, и котлите во домот Госпо­дов ќе бидат како жртвените садови пред жртвеникот.",
        "21": "И сите котли во Ерусалим и во Ју­деја ќе бидат посветени на Господ Саваот, и ќе доаѓаат сите што принесуваат жртва, ќе ги земат и ќе варат во нив, и нема повеќе да има ниту еден трговец во домот на Господ Саваот во тој ден."
    }
}