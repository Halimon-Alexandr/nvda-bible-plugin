{
    "1": {
        "1": "Paulus, Jesu Kristi apostel ved Guds vilje, og vår bror Timoteus, til den Guds menighet som er i Korint, sammen med alle de hellige i hele Akaia:",
        "2": "Nåde være med dere og fred fra Gud, vår Far, og Herren Jesus Kristus.",
        "3": "Lovet være vår Herre Jesu Kristi Gud og Far, barmhjertighetens Far og all trøsts Gud,",
        "4": "Han som trøster oss i all vår trengsel, så vi kan være i stand til å trøste andre som er i all slags trengsel, med den trøst vi selv blir trøstet med av Gud.",
        "5": "For slik Kristi lidelser kommer til oss i rikt mål, blir også vår trøst rikelig ved Kristus.",
        "6": "Lider vi trengsel, er det til trøst og frelse for dere, og det får sitt uttrykk i tålmodighet i de samme trengslene vi lider. Om vi trøstes, er det til trøst og frelse for dere.",
        "7": "Vårt håp for dere står fast, for vi vet at slik dere har del i lidelsene, skal dere også få del i trøsten.",
        "8": "For vi vil ikke, brødre, at dere skal være uvitende om den trengsel vi møtte i Asia. Vi ble i den grad nedtynget at det var mer enn vi maktet, og vi tvilte til og med på om vi skulle berge livet.",
        "9": "Ja, vi hadde felt dødsdommen over oss selv, for at vi ikke skulle stole på oss selv, men på Gud, som oppvekker de døde,",
        "10": "Han som utfridde oss fra en så stor død, og fortsatt frir oss ut. Vi stoler på Ham, at Han fremdeles vil utfri oss.",
        "11": "Når også dere hjelper oss i forbønn, for at det kan komme takk for oss fra mange mennesker; for den nådegaven som er gitt oss ved manges forbønn.",
        "12": "For dette er vår ros, vår samvittighets vitnesbyrd er at vi har ferdes i verden, og særlig hos dere, i enkelhet og Guds renhet, ikke i menneskelig visdom, men i Guds nåde.",
        "13": "For vi skriver ikke noe annet til dere enn det dere leser eller forstår. Nå håper jeg at dere også skal forstå fullt ut,",
        "14": "slik dere også for en del har forstått oss, at vi er deres ros, slik dere er vår ros på Herren Jesu dag.",
        "15": "I tillit til dette ville jeg komme til dere først, så dere kunne få enda en nåde.",
        "16": "Jeg ville dra gjennom deres område til Makedonia, for deretter å komme tilbake fra Makedonia til dere og få hjelp av dere på veien til Judea.",
        "17": "Da jeg altså planla dette, gjorde jeg det da på en lettsindig måte? Eller er det slik at det jeg planlegger, planlegger jeg ut fra menneskelig svakhet, så det skulle være både ja, ja og nei, nei hos meg?",
        "18": "Men Gud er trofast; vårt ord til dere var ikke både ja og nei.",
        "19": "For Guds Sønn, Jesus Kristus, som ble forkynt av oss hos dere – av meg, Silvanus og Timoteus – Han var ikke ja og nei, men i Ham var bare ja.",
        "20": "For så mange som Guds løfter er, i Ham er de ja, og i Ham er de amen, Gud til ære ved oss.",
        "21": "Han som knytter oss sammen med dere i Kristus, og som har salvet oss, er Gud.",
        "22": "Han har også beseglet oss og gitt Ånden som pant i våre hjerter.",
        "23": "Jeg kaller Gud som vitne for min sjel, at det var for å spare dere at jeg ikke kom til Korint igjen.",
        "24": "Ikke slik å forstå at vi skal herske over deres tro, men vi er medarbeidere på deres glede, for dere står jo i troen."
    },
    "2": {
        "1": "Jeg hadde bestemt meg for at jeg ikke ville komme tilbake til dere med sorg.",
        "2": "For dersom jeg gjør dere sorgfulle, hvem er det da som gjør meg glad – om ikke den som blir sorgfull av meg.",
        "3": "Jeg skrev nettopp dette til dere, for at jeg ikke skulle ha sorg av dem som jeg burde ha glede av når jeg kom. For jeg har den tillit til dere alle at min glede også er den glede dere alle har.",
        "4": "For det var av stor nød og hjertets fortvilelse jeg skrev til dere, med mange tårer. Det var ikke for å gjøre dere sorgfulle, men for at dere skulle kjenne den kjærligheten jeg så rikelig har til dere.",
        "5": "Men om noen har vært årsak til sorg, så er det ikke meg han har gjort sorg, men delvis – for ikke å si det for sterkt – dere alle.",
        "6": "Den straffen han ble påført av flertallet, er nok for den mannen,",
        "7": "slik at dere nå heller skal tilgi og trøste ham, så han ikke skal bli ødelagt av en enda større sorg.",
        "8": "Derfor ber jeg dere inderlig om å på ny bekrefte deres kjærlighet til ham.",
        "9": "Det var også derfor jeg skrev, fordi jeg ville sette dere på prøve, og se om dere er lydige i alle ting.",
        "10": "Den dere tilgir noe, tilgir også jeg. For hvis jeg virkelig har tilgitt noe, så er det for deres skyld jeg har tilgitt den det gjelder for Kristi åsyn,",
        "11": "for at ikke Satan skulle overliste oss. For hva han har i sinne, er vi ikke uvitende om.",
        "12": "Da jeg kom til Troas for å forkynne Kristi evangelium og en dør var åpnet for meg i Herren,",
        "13": "da hadde jeg ingen ro i min ånd, for jeg fant ikke min bror Titus. Men jeg forlot dem og dro av sted til Makedonia.",
        "14": "Men Gud være takk som alltid leder oss triumferende i Kristus, og som ved oss gjør velduften av Hans kunnskap kjent på ethvert sted.",
        "15": "For vi er Kristi vellukt for Gud blant dem som blir frelst, og blant dem som går fortapt.",
        "16": "For dem som går fortapt, er vi dødens duft som fører til død, og for dem som blir frelst, er vi livets duft som fører til liv. Og hvem er vel i stand til dette?",
        "17": "Vi er ikke som mange andre, som tilbyr Guds Ord for vinnings skyld. Men i renhet, som av Gud, taler vi for Guds ansikt i Kristus."
    },
    "3": {
        "1": "Begynner vi igjen å anbefale oss selv? Eller trenger vi, som enkelte andre, anbefalingsbrev til dere eller fra dere?",
        "2": "Dere er vårt brev, skrevet i våre hjerter, kjent og lest av alle mennesker.",
        "3": "Det er tydelig at dere er Kristi brev, som er blitt til ved vår tjeneste. Ikke skrevet med blekk, men med Den levende Guds Ånd, ikke på steintavler, men på hjertets kjøtt-tavler.",
        "4": "Vi har en slik tillit til Gud ved Kristus.",
        "5": "Ikke det at vi er dyktige i oss selv til å tenke ut noe som om det kom fra oss selv, men vår dyktighet er fra Gud,",
        "6": "Han som dyktiggjorde oss til å være tjenere for en ny pakt, ikke bokstavens, men Åndens pakt. For bokstaven slår i hjel, men Ånden gjør levende.",
        "7": "Men dersom dødens tjeneste, med bokstaver inngravert på steiner, var så herlig at Israelittene ikke kunne se direkte på ansiktet til Moses på grunn av hans skinnende herlighet, en herlighet som ble borte –",
        "8": "hvor mye rikere på herlighet skal da ikke Åndens tjeneste være?",
        "9": "Hvis fordømmelsens tjeneste har herlighet, så skal rettferdighetens tjeneste langt mer overgå den i herlighet.",
        "10": "For det som en gang ble herliggjort, har nå ingen herlighet sammenlignet med den herligheten som er så mye mer overveldende.",
        "11": "Hvis det som blir borte, hadde herlighet, da skal det som består ha mye større herlighet.",
        "12": "Da vi nå har et slikt håp, taler vi med stor frimodighet.",
        "13": "Vi gjør ikke som Moses, som la et slør over ansiktet sitt, så Israelittene ikke skulle se slutten på det som forsvant.",
        "14": "Deres sinn ble forherdet. For til denne dag blir det samme sløret liggende under lesingen av den gamle pakt, for det er bare i Kristus at det blir tatt bort.",
        "15": "Men helt til denne dag ligger et slør over deres hjerte når Moses blir opplest,",
        "16": "men når de omvender seg til Herren, blir sløret tatt bort.",
        "17": "Men Herren er Ånden. Og der Herrens Ånd er, der er det frihet.",
        "18": "Men alle vi som med utildekket ansikt ser Herrens herlighet som i et speil, blir forvandlet til det samme bilde fra herlighet til herlighet, som av Herrens Ånd."
    },
    "4": {
        "1": "Derfor, da vi har denne tjenesten, ettersom vi har fått miskunn, mister vi ikke motet.",
        "2": "Men vi har sagt fra oss skammens skjulte gjerninger og benytter oss ikke av knep, heller ikke behandler vi Guds Ord svikefullt. Ved å legge sannheten åpent fram, anbefaler vi oss selv til hvert menneskes samvittighet for Guds ansikt.",
        "3": "Selv om vårt evangelium er skjult, er det for dem som går fortapt, det er skjult,",
        "4": "de vantro som har fått sine sinn forblindet av denne tidsalders gud, for at ikke lyset fra herlighetens evangelium om Kristus, som er Guds bilde, skal skinne for dem.",
        "5": "Vi forkynner ikke oss selv, men Kristus Jesus, Herren, og oss selv som deres tjenere for Jesu skyld.",
        "6": "For Gud som bød lyset å skinne ut fra mørket, Han har latt det skinne i våre hjerter, for å la lyset fra kunnskapen om Guds herlighet i Jesu Kristi ansikt skinne fram.",
        "7": "Men vi har denne skatten i leirkar, for at den veldige kraften skal være av Gud og ikke av oss selv.",
        "8": "Vi er hardt presset på alle kanter, men ikke knust. Vi er tvilrådige, men ikke i fortvilelse.",
        "9": "Vi er forfulgt, men ikke forlatt, nedslått, men ikke ødelagt.",
        "10": "Alltid bærer vi Herren Jesu død med oss i kroppen, for at Jesu liv skal åpenbares i vår kropp.",
        "11": "Vi som lever, blir alltid overlatt til døden for Jesu skyld, for at også Jesu liv skal åpenbares i vår dødelige kropp.",
        "12": "Så virker da døden i oss, men livet i dere.",
        "13": "Siden vi har den samme troens Ånd, etter det som er skrevet: Jeg trodde, derfor talte jeg, så tror også vi, derfor taler vi.",
        "14": "For vi vet at Han som reiste opp Herren Jesus, skal også reise oss opp med Jesus og framstille oss sammen med dere.",
        "15": "Alt dette skjer for deres skyld, for at nåden, når den ved stadig flere har spredt seg utover, kan føre til takk i rikelig mål, til Guds ære.",
        "16": "Derfor mister vi ikke motet. For selv om vårt ytre menneske går til grunne, blir likevel det indre menneske fornyet dag for dag.",
        "17": "For vår trengsel, som er lett og bare varer en kort stund, virker for oss en enda mer overstrømmende og evig fylde av herlighet,",
        "18": "idet vi ikke retter blikket på de synlige ting, men på de usynlige. De synlige ting er forgjengelige, men de usynlige er evige."
    },
    "5": {
        "1": "For vi vet at om vårt jordiske hus, dette teltet, brytes ned, har vi en bygning av Gud, et hus som ikke er lagd med hender, evig i Himlene.",
        "2": "Mens vi er i dette jordiske huset, sukker og lengter vi etter å bli ikledd vår bolig som er fra Himmelen,",
        "3": "for at vi ikke skal bli funnet nakne når vi er blitt ikledd denne.",
        "4": "Vi som er i dette teltet, sukker mens vi er nedtynget. For vi vil ikke bli avkledd, men heller ikledd, så dette dødelige kan bli oppslukt av livet.",
        "5": "Han som har forberedt oss på nettopp dette, er Gud. Han har også gitt oss Ånden som pant.",
        "6": "Derfor er vi alltid ved godt mot, selv om vi vet at så lenge vi er hjemme i kroppen, er vi borte fra Herren.",
        "7": "For vi vandrer ved tro, ikke ved det synlige.",
        "8": "Vi er da ved godt mot, og vil heller flytte bort fra kroppen og være hjemme hos Herren.",
        "9": "Derfor setter vi vår ære i å være til behag for Ham, enten vi er hjemme eller borte.",
        "10": "For vi skal alle fram for Kristi domstol, så enhver kan få igjen det som er gjort ved kroppen, etter det han har gjort, enten godt eller ondt.",
        "11": "Når vi da kjenner frykten for Herren, overtaler vi mennesker. Men vi er åpent kjent av Gud, og jeg stoler på at vi også er åpent kjent for samvittighetene deres.",
        "12": "Vi anbefaler ikke oss selv for dere igjen, men gir dere mulighet til å rose dere på våre vegne, så dere kan svare dem som roser seg av det de er i det ytre og ikke i hjertet.",
        "13": "For om vi er fra oss selv, er det for Gud. Er vi ved sans og samling, er det for dere.",
        "14": "Kristi kjærlighet tvinger oss, idet vi er overbevist om dette: Når Én døde for alle, da døde alle,",
        "15": "og Han døde for alle, for at de som lever, ikke lenger skal leve for seg selv, men for Ham som døde og oppsto for dem.",
        "16": "Derfor, fra nå av kjenner vi ingen etter det naturlige. Selv om vi har kjent Kristus etter det naturlige, kjenner vi Ham ikke lenger på den måten.",
        "17": "Om noen er i Kristus, er han en ny skapning. Det gamle er forbi. Se, alt er blitt nytt.",
        "18": "Men alt dette er av Gud, Han som forlikte oss med seg selv ved Jesus Kristus, og ga oss forlikelsens tjeneste,",
        "19": "for Gud var i Kristus og forlikte verden med seg selv, så Han ikke tilregner dem overtredelsene deres, og har lagt forlikelsens ord ned i oss.",
        "20": "Så er vi da ambassadører for Kristus, som om Gud selv inderlig formaner ved oss: Vi ber på Kristi vegne: La dere forlike med Gud!",
        "21": "For Ham som ikke kjente til synd, gjorde Gud til synd for oss, for at vi skulle få Guds rettferdighet i Ham."
    },
    "6": {
        "1": "Som medarbeidere formaner vi dere at dere ikke tar imot Guds nåde forgjeves.",
        "2": "For Han sier: «I den rette tid bønnhørte Jeg deg, og på frelsens dag hjalp Jeg deg.» Se, nå er den velbehagelige tid. Se, nå er frelsens dag.",
        "3": "Vi gir ikke noen grunn til anstøt i noe, for at ikke tjenesten vår skal bli lastet.",
        "4": "I alle ting anbefaler vi oss selv som Guds tjenere, i stor utholdenhet, i trengsler og i nød,",
        "5": "under piskeslag og fengselsopphold, i opprør, strev, søvnløshet og i faste,",
        "6": "ved renhet, kunnskap, langmodighet, godhet, ved Den Hellige Ånd og ved kjærlighet uten hykleri,",
        "7": "ved sannhetens ord, ved Guds kraft, ved rettferdighetens rustning på høyre og venstre side,",
        "8": "ved ære og vanære, ved onde rykter og gode rykter, som forførere, men likevel sanne,",
        "9": "som ukjente, men likevel godt kjente, som døende, og se, vi lever, som straffet, men likevel ikke drepte,",
        "10": "som sorgfulle, men likevel alltid glade, som fattige, men som likevel gjør mange rike, som de som ikke har noe, men likevel eier alt.",
        "11": "Dere korintere! Vi har talt åpent til dere, og våre hjerter er vidåpne.",
        "12": "Dere har ingen liten plass hos oss, men dere har gjort det trangt i deres egne sinn.",
        "13": "La det være med dere som med oss – jeg taler som til barn – også dere må gi plass i deres sinn.",
        "14": "Dra ikke i fremmed åk med vantro! For hvilket fellesskap har rettferdighet med lovløshet? Og hvilket samfunn har lyset med mørket?",
        "15": "Hvilken samklang er det mellom Kristus og Belial? Eller hvilken delaktighet har en troende med en ikke-troende?",
        "16": "Og hvilken enighet er det mellom Guds tempel og avguder? For dere er Den levende Guds tempel. Som Gud har sagt: «Jeg vil bo hos dem og vandre iblant dem. Jeg vil være deres Gud, og de skal være Mitt folk.»",
        "17": "Derfor: Kom ut fra dem og vær atskilt, sier Herren. Rør ikke det som er urent, så skal Jeg ta imot dere.",
        "18": "Jeg vil være Far for dere, og dere skal være Mine sønner og døtre, sier Herren, Den Allmektige."
    },
    "7": {
        "1": "Derfor, mine kjære, da vi har disse løftene, så la oss rense oss fra all urenhet på kjøtt og ånd, og fullføre vår helliggjørelse i ærefrykt for Gud.",
        "2": "Gi oss bare mer rom! Vi har ikke gjort urett mot noen eller ødelagt eller bedratt noen.",
        "3": "Jeg sier ikke dette for å dømme dere, for jeg har allerede sagt at dere er i våre hjerter, slik at vi kan både dø og leve sammen.",
        "4": "Min tillit til dere er stor, min ros av dere er også stor. Jeg har fått rikelig trøst; jeg er overlykkelig midt i all vår trengsel.",
        "5": "For heller ikke da vi kom til Makedonia, hadde vårt sinn noen ro, men vi ble plaget fra alle kanter. Utenfor oss var det stridigheter, i vårt indre var det frykt.",
        "6": "Men Gud, som trøster de nedbøyde, trøstet oss ved at Titus kom,",
        "7": "ikke bare ved at han kom, men også ved den trøst han hadde blitt trøstet med hos dere. Han fortalte oss om den inderlige lengselen dere har, deres nød og deres iver for meg. Det gjorde at jeg gledet meg enda mer.",
        "8": "For selv om jeg gjorde dere sorgfulle med brevet mitt, angrer jeg ikke på det, selv om jeg først gjorde det. For jeg ser jo at det samme brevet gjorde dere sorgfulle, selv om det bare var for en kort tid.",
        "9": "Nå gleder jeg meg, ikke over at dere ble sorgfulle, men over at dere ble sorgfulle til omvendelse. Dere ble sorgfulle slik Gud ville, for at dere ikke skulle lide noe tap på grunn av oss.",
        "10": "For den sorg som er etter Guds vilje, virker omvendelse til frelse, og det vil en ikke angre på. Men verdens sorg fører til død.",
        "11": "For se hva nettopp dette førte til, at dere ble sorgfulle etter Guds vilje. Det ble skapt et stort alvor hos dere, ja forsvar, harme, frykt, lengsel, iver, ja straff! I alle ting beviste dere at dere var rene i denne saken.",
        "12": "Selv om jeg skrev til dere, så gjorde jeg ikke det for hans skyld som hadde gjort urett, og heller ikke på grunn av ham det var gjort urett mot, men jeg skrev for at vår omsorg for dere for Guds ansikt skulle bli synlig for dere.",
        "13": "Derfor er vi blitt trøstet ved at dere fikk trøst. Og vi gledet oss enda mer over Titus’ glede, for hans ånd er blitt fornyet av dere alle.",
        "14": "For om jeg i noe har talt rosende ord om dere til ham, så er jeg ikke blitt til skamme. Men slik vi har talt alle ting til dere i sannhet, slik har også den ros vi ga dere overfor Titus, vist seg å være sann.",
        "15": "Hans kjærlighet til dere blir ikke mindre når han husker den lydighet dere alle har, hvordan dere med frykt og beven tok imot ham.",
        "16": "Derfor gleder jeg meg over at jeg kan ha tillit til dere i alle ting."
    },
    "8": {
        "1": "Dessuten, brødre, vil vi fortelle dere om den nåde Gud har gitt menighetene i Makedonia:",
        "2": "Midt i en stor prøvelse og trengsel var deres glede så overveldende at den til tross for deres dype fattigdom kunne virke en rik gavmildhet hos dem.",
        "3": "Jeg kan bevitne at de ga frivillig etter evne, ja, over evne.",
        "4": "De ba oss inderlig om at vi måtte ta imot gaven og fellesskapet i tjenesten for de hellige,",
        "5": "og de ga ikke bare slik vi hadde håpet, de ga seg selv først til Herren og så til oss ved Guds vilje.",
        "6": "Så oppmuntret vi Titus til å fullføre innsamlingen av denne gaven av nåde, slik han allerede hadde begynt innsamlingen hos dere.",
        "7": "På samme måte som dere er rike i alle ting, i tro, tale, kunnskap, i all iver og i deres kjærlighet til oss, skal dere nå også være rike i denne gaven som er virket av nåde.",
        "8": "Jeg sier ikke dette som en befaling, jeg bare prøver ektheten i deres kjærlighet ved å vise til andres iver.",
        "9": "For dere kjenner vår Herre Jesu Kristi nåde, at da Han var rik, ble Han fattig for deres skyld, for at dere ved Hans fattigdom skulle bli rike.",
        "10": "Her vil jeg gi et råd; det er til deres eget gagn. Ikke bare begynte dere å virke for ett år siden, men dere hadde vilje til det også.",
        "11": "Men nå må dere fullføre gjerningen. Slik dere var ferdige til å ville dette, må arbeidet bli fullført, ut fra det dere har.",
        "12": "Hvis det først er et villig sinn, blir det verdsatt etter det en har, og ikke etter det en ikke har.",
        "13": "For jeg mener ikke at andre skal ha det lettere og dere bli tynget ned.",
        "14": "Det skal være likhet. Den overflod dere har, skal nå i denne tiden hjelpe de andre som har behov. En annen gang kan da de andre med sin overflod hjelpe dere i det behovet dere måtte ha. Slik kan det være likhet.",
        "15": "Som det står skrevet: Den som hadde samlet mye, hadde ingen overflod, og den som hadde samlet lite, led ingen mangel.",
        "16": "Gud være takk, som legger den samme oppriktige omsorgen for dere i Titus’ hjerte.",
        "17": "Han tok ikke bare imot formaningen, men fordi han selv var så ivrig, reiste han til dere etter eget ønske.",
        "18": "Vi har sendt med ham den bror som får ros for sin tjeneste for evangeliet i alle menighetene,",
        "19": "og ikke bare det, men som også ble valgt av menighetene til å reise sammen med oss med denne gaven. Vi er tjenere for denne gaven, til Herrens egen ære, og for å vise deres velvillige sinnelag.",
        "20": "Slik unngår vi at noen skulle anklage oss på grunn av denne store gaven vi er tjenere for.",
        "21": "Vi vil gjerne legge vinn på det som er ære verd, ikke bare i Herrens øyne, men også i menneskers øyne.",
        "22": "Vi har sendt vår bror med dem, en vi ofte har funnet ivrig i mange oppgaver, og som nå viser seg enda mer ivrig, på grunn av den store tilliten vi har til dere.",
        "23": "Hvis noen har spørsmål om Titus, så la det være klart at han er min medtjener og medarbeider hos dere. Stilles det spørsmål om de andre brødrene våre, så la det være klart at de er menighetenes utsendinger og Kristi ære.",
        "24": "Derfor skal dere nå la dem få se bevis på deres kjærlighet til dem og på den ros vi ga dere, rett for menighetenes øyne."
    },
    "9": {
        "1": "Om tjenesten til de hellige er det ikke nødvendig at jeg skriver til dere.",
        "2": "For jeg vet om deres villighet, som jeg også roser dere for hos makedonierne og sier at Akaia var forberedt for ett år siden. Deres iver har tilskyndet mange andre.",
        "3": "Likevel har jeg sendt brødrene, så ikke den ros vi har av dere skulle bli en tom ros i denne sammenheng, så dere kan være forberedt, slik jeg sa.",
        "4": "For hvis noen makedoniere blir med meg og finner dere uforberedt, ville da ikke vi – for ikke å snakke om dere – bli til skamme på grunn av denne tillitsfulle rosen?",
        "5": "Derfor fant jeg det nødvendig å tilskynde brødrene til å dra i forveien til dere og på forhånd gjøre den rike gaven deres klar. På den måten kan den gaven dere lovte tidligere, være klar som en velsignelsesgave, og ikke som en gave i gjerrighet.",
        "6": "Men dette sier jeg, den som sår sparsomt, skal høste sparsomt. Den som sår rikelig, skal høste rikelig.",
        "7": "Enhver skal gi slik han har bestemt seg for i sitt hjerte, ikke motvillig eller av tvang. For Gud elsker en glad giver.",
        "8": "Gud er mektig til å la all nåde komme til dere i overflod, så dere alltid og i alle forhold skal ha nok av alt som trengs, og kan ha overflod til all god gjerning.",
        "9": "Som det er skrevet: Han har spredt utover, Han har gitt til de fattige, Hans rettferdighet varer til evig tid.",
        "10": "Må Han som sørger for såkorn til såmannen og brød til mat, også sørge for og mangfoldiggjøre det såkorn dere har sådd, og gi vekst til deres rettferdighets frukter.",
        "11": "Slik skal dere bli rike i alle ting til all gavmildhet, som virker takksigelse ved oss til Gud.",
        "12": "For hjelpen som denne tjenesten gir, fyller ikke bare de behov de hellige har, den skaper også overflod ved mange takksigelser til Gud.",
        "13": "På grunn av ektheten dere viser i denne tjenesten, skal de også prise Gud for deres lydighet til å bekjenne Kristi evangelium og for at dere deltar så gavmildt med dem og med alle andre.",
        "14": "De vil be for dere og lengte etter dere på grunn av den overveldende store Guds nåde som er over dere.",
        "15": "Gud være takk for sin ubeskrivelige gave!"
    },
    "10": {
        "1": "Men jeg selv, Paulus, formaner dere ved Kristi saktmodighet og mildhet – jeg som er så ydmyk blant dere ansikt til ansikt, men som er så frimodig mot dere når jeg er fraværende.",
        "2": "Men jeg ber dere om at jeg, når jeg er hos dere, må slippe å opptre djervt. For jeg har til hensikt å vise min fasthet og frimodighet overfor noen, de som tror om oss at vi lever på verdslig vis.",
        "3": "For selv om vi ferdes som mennesker, fører vi ikke kamp på verdslig vis.",
        "4": "Våre stridsvåpen er ikke kjødelige, men i Gud er de mektige til å rive ned festningsverk;",
        "5": "med dem kan vi rive ned tankebygninger og alt stort og stolt som reiser seg mot kunnskapen om Gud, og ta hver tanke til fange under lydigheten mot Kristus,",
        "6": "og være klare til å straffe all ulydighet når dere har nådd fram til full lydighet.",
        "7": "Ser dere bare på det ytre? Hvis noen har visshet i sitt indre om at han tilhører Kristus, må han på ny gjøre dette klart for seg: Slik han tilhører Kristus, tilhører også vi Kristus.",
        "8": "Selv om jeg ville rose meg enda mer av den autoritet Herren ga oss for å bygge opp, og ikke for å ødelegge dere, skal jeg ikke bli til skamme,",
        "9": "så det ikke skal se ut som jeg skremmer dere med brevene mine.",
        "10": "«For brevene hans», sier de, «er myndige og strenge, men når han kommer personlig, er han svak, og hans tale er ynkelig.»",
        "11": "Den som sier dette, må forstå at slik vi er i de ord som står i brevene når vi er fraværende, skal vi også være i gjerning når vi er til stede.",
        "12": "Vi våger ikke å regne oss blant eller sammenligne oss med visse andre som anbefaler seg selv. De som måler seg selv etter seg selv, og sammenligner seg med seg selv, er uforstandige.",
        "13": "Vi vil ikke rose oss i det vide og brede, men bare innenfor grensene av det området Gud har utpekt for oss, et område som også omfatter dere.",
        "14": "For vi forstrekker oss ikke, som om vår myndighet ikke rakk til dere, for også til dere kom vi med Kristi evangelium.",
        "15": "Vi roser oss ikke av noe som ligger utenfor våre grenser, det vil si at vi roser oss ikke av andre menneskers arbeid. Vi har det håp at etter hvert som troen deres vokser, skal virkefeltet vårt bli vidt utvidet ved dere,",
        "16": "slik at vi kan forkynne evangeliet i de områdene som ligger bortenfor dere, uten å rose oss av det som er oppnådd innenfor en annens arbeidsområde.",
        "17": "Den som roser seg, han skal rose seg i Herren.",
        "18": "For det er ikke den som anbefaler seg selv, som består prøven, men den Herren anbefaler."
    },
    "11": {
        "1": "Om dere bare ville bære over med meg i litt dårskap – ja, dere vil nok bære over med meg!",
        "2": "Jeg er nidkjær for dere med Guds nidkjærhet. Jeg har trolovet dere med Én Mann, så jeg kan framstille dere som en ren jomfru for Kristus.",
        "3": "Men jeg frykter at slik slangen forførte Eva med sin list, vil også tankene deres bli fordervet og drevet bort fra den oppriktige troskap mot Kristus.",
        "4": "For om den som kommer, forkynner en annen Jesus som vi ikke har forkynt, eller om dere får en annen ånd som dere ikke har fått før, eller et annet evangelium som dere ikke har godkjent før, da kan dere så gjerne leve med det!",
        "5": "Jeg ser det slik at jeg på ingen måte er underlegen de mest framstående apostlene.",
        "6": "Selv om jeg er ulærd i tale, er jeg det likevel ikke i kunnskap. Tvert imot har vi vært tydelige blant dere i alle ting.",
        "7": "Eller gjorde jeg synd da jeg ydmyket meg, så dere kunne bli opphøyet, ved at jeg forkynte dere Guds evangelium uten vederlag?",
        "8": "Jeg stilte krav overfor andre menigheter og tok lønn av dem for å gjøre tjeneste for dere.",
        "9": "Da jeg var til stede hos dere og manglet det nødvendige, ble jeg likevel ikke til byrde for noen. Det jeg manglet, sørget brødrene som kom fra Makedonia, for. I alle ting har jeg unngått å være til byrde for dere, og slik vil jeg fortsatt forholde meg.",
        "10": "Så sant Kristi sannhet er i meg, skal ingen hindre meg i å rose meg av dette i Akaias områder.",
        "11": "Hvorfor? Fordi jeg ikke elsker dere? Det vet Gud at jeg gjør!",
        "12": "Det jeg gjør, vil jeg også fortsette å gjøre, for at jeg skal avskjære dem muligheten som søker en anledning til å komme i betraktning på høyde med oss, i alt det de roser seg av.",
        "13": "For disse er falske apostler, bedragerske arbeidere, som omskaper seg til Kristi apostler.",
        "14": "Det er ikke noe å undre seg over. For Satan selv omskaper seg til en lysets engel.",
        "15": "Derfor er det ikke noe stort om tjenerne hans også omskaper seg til rettferdighetens tjenere. Men deres ende skal bli i samsvar med deres gjerninger.",
        "16": "Jeg sier igjen: La ingen tro at jeg er en dåre. Men om så skulle være, ta likevel imot meg som en dåre, så jeg også kan få rose meg litt.",
        "17": "Det jeg her sier, taler jeg ikke ut fra Herren, men heller i dårskap, i denne rosende selvtillit.",
        "18": "Ettersom mange roser seg av sitt eget liv, vil jeg også rose meg.",
        "19": "Dere holder jo gjerne ut med dårer, siden dere selv er så kloke!",
        "20": "For dere holder det ut om noen fører dere inn i trelldom, eter dere ut av huset, eller tar fra dere det dere har, om noen opphøyer seg over dere, eller slår dere i ansiktet.",
        "21": "Med skam sier jeg at vi har vært altfor svake i slike saker! Men uansett hva det måtte være noen drister seg til å rose seg av – jeg taler i dårskap – det er jeg også dristig nok til å rose meg av.",
        "22": "Er de hebreere? Det er jeg også. Er de israelitter? Det er jeg også. Er de Abrahams slekt? Det er jeg også.",
        "23": "Er de Kristi tjenere? Jeg taler som en dåre – jeg er det enda mer, i mer strev, under langt flere piskeslag, oftere i fengsel, ofte i dødsfare.",
        "24": "Av jødene fikk jeg fem ganger de 40 piskeslag på ett nær.",
        "25": "Tre ganger ble jeg hudstrøket. En gang ble jeg steinet. Tre ganger led jeg skipbrudd. En natt og en dag har jeg vært i dypet.",
        "26": "Jeg har ofte vært på reiser, i farer på elver, i farer blant røvere, i farer blant mine egne landsmenn, i farer blant folkeslagene, i farer i byen, i farer i ørkenen, i farer på havet, i farer blant falske brødre,",
        "27": "i utmattelse og strev, ofte i søvnløshet, i hunger og tørst, ofte i faste, i kulde og nakenhet.",
        "28": "Utenom alt det andre har jeg det som ligger på meg daglig, nemlig omsorgen for alle menighetene.",
        "29": "Hvem er svak, uten at jeg også blir svak? Hvem føres til fall, uten at det brenner i meg?",
        "30": "Hvis jeg må rose meg, vil jeg rose meg av det som gjelder min skrøpelighet.",
        "31": "Gud og vår Herre Jesu Kristi Far, Han som er velsignet i all evighet, vet at jeg ikke lyver.",
        "32": "Landshøvdingen i Damaskus, som sto under kong Aretas, voktet damaskernes by med en vaktavdeling for å ta meg til fange.",
        "33": "Men jeg ble firt ned i en kurv gjennom en luke i bymuren og slapp unna hendene hans."
    },
    "12": {
        "1": "Det er utvilsomt ikke til gagn for meg å rose meg. Jeg kommer nå til syner og åpenbaringer fra Herren:",
        "2": "Jeg kjenner et menneske i Kristus som for 14 år siden ble rykket inn i den tredje himmel. Om han var i kroppen, vet jeg ikke, eller utenfor kroppen, vet jeg ikke, Gud vet det.",
        "3": "Jeg kjenner dette mennesket – om han var i kroppen eller utenfor kroppen, vet jeg ikke, Gud vet det.",
        "4": "Jeg vet at han ble rykket inn i Paradis og hørte ord som ikke kan uttales, ord det ikke er tillatt for et menneske å tale.",
        "5": "Denne mannen vil jeg rose meg av. Men meg selv vil jeg ikke rose meg av, bortsett fra mine skrøpeligheter.",
        "6": "Selv om jeg skulle ha lyst til å rose meg, blir jeg ikke en dåre. For jeg vil snakke sant. Men jeg avstår fra det, for at ingen skal tenke høyere tanker om meg enn de han får når han ser eller hører meg.",
        "7": "For at jeg ikke skulle bli hovmodig på grunn av de høye åpenbaringene, er det gitt meg en torn i kjøttet, en Satans engel som skal slå meg, så jeg ikke skal bli hovmodig.",
        "8": "Om denne ba jeg inderlig til Herren tre ganger om at den måtte forlate meg.",
        "9": "Men Han svarte: «Min nåde er nok for deg, for Min kraft blir fullendt i svakhet.» Derfor vil jeg mest av alt rose meg av min svakhet, for at Kristi kraft kan hvile over meg.",
        "10": "Derfor gleder jeg meg midt i min svakhet, i mishandling, nød, forfølgelser og angst for Kristi skyld. For når jeg er svak, da er jeg sterk.",
        "11": "Jeg er blitt en dåre med min ros. Dere har tvunget meg til det. For jeg burde blitt anbefalt av dere. Jeg lå ikke etter i noen ting sammenlignet med de mest framtredende apostlene, selv om jeg ingenting er.",
        "12": "De tegn som kjennetegner en apostel, ble i sannhet gjort blant dere med all utholdenhet, i tegn og under og kraftige gjerninger.",
        "13": "Hva manglet dere sammenlignet med de andre menighetene, bortsett fra det at jeg selv ikke ble til byrde for dere? Tilgi meg denne urett!",
        "14": "Se, for tredje gang er jeg nå klar til å komme til dere. Og jeg vil ikke bli til byrde for dere. For jeg søker ikke det dere eier, men bare dere selv. For barna plikter ikke å samle til foreldrene, men foreldrene til barna.",
        "15": "Jeg vil med glede ofre, ja, selv bli ofret for sjelene deres, selv om det er slik at jo mer overstrømmende jeg elsker dere, desto mindre blir jeg elsket.",
        "16": "Det får være som det vil, jeg var dere ikke til byrde. Men var jeg kanskje slu, og tok dere med list?",
        "17": "Utnyttet jeg dere ved noen av dem jeg sendte til dere?",
        "18": "Jeg oppfordret Titus til å dra og sendte vår bror med ham. Utnyttet Titus dere? Gikk vi ikke begge fram i den samme ånd? Gikk vi ikke begge i de samme spor?",
        "19": "Tror dere ennå at vi forsvarer oss overfor dere? Nei, vi taler for Gud i Kristus. Men vi gjør alt, dere elskede, til deres oppbyggelse.",
        "20": "Jeg frykter at jeg ikke skal finne dere slik jeg ønsker når jeg kommer, og at jeg skal bli funnet av dere slik dere ikke ønsker. Jeg frykter at det vil være strid, misunnelse, utbrudd av vrede, selvhevdelse, baktalelse, sladder, hovmod og opprør.",
        "21": "Jeg frykter at når jeg kommer igjen, skal min Gud ydmyke meg blant dere, og at jeg får sorg over de mange som har syndet tidligere og ikke har omvendt seg fra den urenhet, hor og utukt de har levd i."
    },
    "13": {
        "1": "Dette blir nå den tredje gangen jeg kommer til dere. Ved to eller tre vitners munn skal hvert ord stå fast.",
        "2": "Jeg har sagt det til dere før og sier det igjen, som om jeg var til stede for andre gang. Nå når jeg er fraværende, skriver jeg til dem som har syndet før, og til alle de andre, at om jeg kommer igjen, vil jeg ikke spare noen.",
        "3": "Dere ønsker et bevis på at Kristus taler i meg, Han som ikke er svak mot dere, men mektig blant dere.",
        "4": "For selv om Han ble korsfestet i svakhet, så lever Han likevel i Guds kraft. Vi er også svake i Ham, men vi skal leve med Ham i Guds kraft hos dere.",
        "5": "Ransak dere selv om dere er i troen! Prøv dere selv! Kjenner dere ikke dere selv, at Jesus Kristus er i dere? Det måtte da være at dere ikke består prøven.",
        "6": "Jeg stoler på at dere forstår at vi består prøven.",
        "7": "Nå ber jeg til Gud at dere ikke skal gjøre noe ondt. Ikke for at vi skulle vise oss som de som består prøven, men for at dere skulle gjøre det gode, selv om det kunne se ut som om vi ikke består prøven.",
        "8": "Vi makter ikke noe imot sannheten, bare for sannheten.",
        "9": "For vi gleder oss når vi er svake og dere er sterke. Og dette ber vi også om, at dere dyktiggjøres fullt og helt.",
        "10": "Derfor skriver jeg dette i mitt fravær, så jeg ikke skal bruke strenghet når jeg er til stede, etter den myndighet Herren har gitt meg til oppbyggelse og ikke til ødeleggelse.",
        "11": "Til slutt, søsken, lev vel! Bli fullt ut dyktiggjort! La dere formane, ha det samme sinn, lev i fred med hverandre! Og kjærlighetens og fredens Gud skal være med dere!",
        "12": "Hils hverandre med et hellig kyss!",
        "13": "Alle de hellige hilser dere.",
        "14": "Herren Jesu Kristi nåde, Guds kjærlighet og Den Hellige Ånds samfunn være med dere alle! Amen."
    }
}