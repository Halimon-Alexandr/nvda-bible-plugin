{
    "1": {
        "1": "Paulus, Jesu Kristi apostel ved Guds vilje, og vår bror Timoteus,",
        "2": "til de hellige og troende søsken i Kristus, som er i Kolossæ: Nåde være med dere og fred fra Gud, vår Far, og Herren Jesus Kristus.",
        "3": "Vi takker Gud og vår Herre Jesu Kristi Far, og ber alltid for dere,",
        "4": "etter at vi hørte om deres tro på Kristus Jesus og deres kjærlighet til alle de hellige,",
        "5": "på grunn av det håpet som er gjort ferdig for dere i Himmelen, det dere før har hørt om i sannhetens ord fra evangeliet,",
        "6": "som er kommet til dere, slik det er i hele verden, og som bærer frukt, slik det også har gjort hos dere fra den dagen dere hørte det og kom til erkjennelse av Guds nåde i sannhet.",
        "7": "Slik dere også har lært det av Epafras, vår kjære medtjener, som er en trofast Kristi tjener på deres vegne,",
        "8": "han som også fortalte oss om deres kjærlighet i Ånden.",
        "9": "Fra den dagen vi hørte om dette, har vi derfor ikke holdt opp med å be for dere. Vi ber om at dere må bli fylt med kunnskap om Hans vilje i all visdom og åndelig forstand,",
        "10": "slik at dere kan vandre verdig for Herren og fullt ut være til behag for Ham, ved å bære frukt i all god gjerning og vokse i erkjennelse av Gud,",
        "11": "så dere blir styrket med all kraft etter Hans herlighets makt, til all utholdenhet og tålmodighet. Med glede",
        "12": "kan dere da takke vår Far som har gjort oss i stand til å få del i de helliges arv i lyset.",
        "13": "Han er Den som har fridd oss ut av mørkets makt og satt oss over i sin elskede Sønns rike.",
        "14": "I Ham har vi forløsningen ved Hans blod, syndenes forlatelse.",
        "15": "Han er bildet av den usynlige Gud, Den førstefødte før hele skapningen.",
        "16": "For i Ham ble alle ting skapt, de som er i himlene, og de som er på jorden, både synlige og usynlige, enten det er troner eller herredømmer, myndigheter eller makter. Alle ting ble skapt ved Ham og for Ham.",
        "17": "Han er før alle ting, og i Ham blir alt holdt sammen.",
        "18": "Og Han er hodet for kroppen, menigheten, Han som er begynnelsen, Den førstefødte av de døde, for at Han skal være den fremste i alle ting.",
        "19": "For det var etter Faderens velbehag at hele fylden skulle bo i Ham,",
        "20": "og – ved Ham – forlike alle ting med seg selv, ved at Han gjorde fred ved blodet på Hans kors, enten det er de ting som er på jorden eller det som er i himlene.",
        "21": "Dere som før var fremmede og fiender av sinnelag, i de onde gjerninger, dere har Han nå forlikt",
        "22": "i sin kropp ved døden, for å framstille dere hellige, ulastelige og uklanderlige for seg selv,",
        "23": "hvis dere bare blir stående i troen, grunnfestet og faste, og ikke blir ført bort fra håpet i evangeliet, det dere har hørt, og som ble forkynt for hver skapning under himmelen, og som jeg, Paulus, ble tjener for.",
        "24": "Som en tjener gleder jeg meg nå i mine lidelser for dere og oppfyller ved meg selv det som mangler i Kristi trengsler, for Hans kropps skyld, som er menigheten.",
        "25": "For den ble jeg en tjener etter den Guds forvaltning som ble gitt meg for dere, å oppfylle Guds Ord,",
        "26": "mysteriet som i tidligere tider og for tidligere slekter har vært skjult, men som nå er blitt åpenbart for Hans hellige.",
        "27": "For dem ville Gud gjøre kjent hvilken rikdom av herlighet som ligger i dette mysteriet blant hedningene, det er: Kristus i dere, håpet om herligheten.",
        "28": "Ham forkynner vi, og vi formaner og lærer hvert menneske i all visdom, for at vi kan framstille hvert menneske fullkomment i Kristus Jesus.",
        "29": "For dette arbeider også jeg, og jeg kjemper ved Hans kraft som virker kraftig i meg."
    },
    "2": {
        "1": "For jeg vil dere skal vite hvilken veldig kamp jeg har hatt for dere, for dem i Laodikea og for mange andre som ikke har sett meg personlig,",
        "2": "for at deres hjerter kan bli trøstet, bli knyttet sammen i kjærlighet og nå fram til hele rikdommen av full overbevisning og innsikt som gir kunnskap om Guds mysterium, både om Faderen og om Kristus.",
        "3": "I Ham er alle visdommens og kunnskapens skatter skjult.",
        "4": "Dette sier jeg for at ingen skal bedra dere med manipulerende ord.",
        "5": "For selv om jeg er borte fra dere fysisk, er jeg likevel hos dere i ånden. Og jeg gleder meg over å se den gode orden dere har og fastheten i deres tro på Kristus.",
        "6": "Slik dere altså har tatt imot Kristus Jesus, Herren, så lev i Ham,",
        "7": "rotfestet og oppbygget i Ham, og grunnfestet i troen, slik dere er blitt opplært til, idet dere er rike i den med takksigelse.",
        "8": "Se til at ingen bedrar dere ved filosofi og tomt bedrag, etter menneskers overlevering, etter verdens lærdommer og ikke etter Kristus.",
        "9": "For i Hans kropp bor hele Guddommens fylde.",
        "10": "Og i Ham er dere blitt fylt, Han som er hodet for all myndighet og makt.",
        "11": "I Ham ble dere også omskåret med en omskjærelse som ikke er gjort med hender ved at kjøttets syndelegeme ble avlagt, ved Kristi omskjærelse,",
        "12": "da dere ble begravd med Ham i dåpen og i den ble dere også oppreist med Ham ved troen på Guds makt, Han som oppreiste Ham fra de døde.",
        "13": "Dere som var døde i deres overtredelser og uomskårne kjøtt, har Han gjort levende sammen med Ham, og Han har tilgitt dere alle overtredelsene.",
        "14": "Han slettet ut skyldbrevet som sto imot oss med bud, det som vitnet imot oss. Han tok det bort ved at Han naglet det til korset.",
        "15": "Han avvæpnet myndighetene og maktene og vanæret dem offentlig da Han triumferte over dem på korset.",
        "16": "La derfor ingen dømme dere for mat eller drikke, eller i spørsmål om høytid eller en nymånedag eller sabbater,",
        "17": "som bare er en skygge av de kommende ting, da kroppen tilhører Kristus.",
        "18": "La ikke dem som søker falsk ydmykhet og tilbedelse av engler, lure fra dere seiersprisen. De trenger seg inn i de ting de ikke har sett, og i sitt kjødelige sinn blåser de seg opp til ingen nytte",
        "19": "og holder ikke fast ved Hodet. Fra Ham får hele kroppen næring og blir knyttet sammen ved ledd og sener. Den vokser den vekst som er fra Gud.",
        "20": "Hvis dere da altså døde med Kristus fra verdens makter, hvorfor vil dere da, som om dere lever i verden, underordne dere slike regler som:",
        "21": "Rør ikke, smak ikke, ta ikke?",
        "22": "– etter menneskers bud og lærdommer. Dette angår jo ting som er til for å gå i oppløsning ved bruken.",
        "23": "Slikt har nok ord på seg for å være visdom, med selvvalgt gudsdyrkelse, ydmykhet og mishandling av kroppen. Men de er ikke av noen verdi til å stå imot kjøttets lyster."
    },
    "3": {
        "1": "Hvis dere da ble oppreist med Kristus, så søk de ting som er der oppe, der Kristus sitter ved Guds høyre hånd.",
        "2": "Ha sinnet rettet mot det som er der oppe, ikke mot det som er på jorden.",
        "3": "Dere er jo døde, og deres liv er skjult med Kristus i Gud.",
        "4": "Når Kristus, vårt liv, åpenbares, da skal også dere bli åpenbart sammen med Ham i herlighet.",
        "5": "Overgi derfor deres jordiske lemmer til døden: hor, urenhet, syndig begjær, ond lyst og grådighet, som er avgudsdyrkelse.",
        "6": "På grunn av dette kommer Guds vrede over ulydighetens barn.",
        "7": "I disse syndene vandret dere selv før, da dere levde i dem.",
        "8": "Men nå skal dere legge av alt sammen: sinne, vrede, ondskap, bespottelse og skittent snakk fra deres munn.",
        "9": "Lyv ikke for hverandre, siden dere har kledd av dere det gamle menneske og dets gjerninger,",
        "10": "og iført dere det nye menneske, som blir fornyet til kunnskap etter bildet av Ham som skapte det.",
        "11": "Her er det verken greker eller jøde, omskåret eller uomskåret, barbar, skyter, slave eller fri, men Kristus er alt og i alle.",
        "12": "Derfor må dere som Guds utvalgte, hellige og elskede ikle dere inderlig barmhjertighet, godhet, ydmykhet, mildhet og tålmodighet,",
        "13": "så dere bærer over med hverandre og tilgir hverandre hvis en skulle ha noe å bebreide andre for. Slik Kristus tilga dere, skal også dere tilgi.",
        "14": "Men framfor alt dette: Ikle dere kjærligheten, som er fullkommenhetens bånd.",
        "15": "La Guds fred råde i hjertene deres! Den ble dere også kalt til i én kropp. Og vær takknemlige!",
        "16": "La Kristi Ord bo rikelig i dere i all visdom, så dere underviser og formaner hverandre med salmer, lovsanger og åndelige sanger, og ved nåden synger i deres hjerter for Herren.",
        "17": "Hva dere enn gjør i ord eller gjerning, gjør alt i Herren Jesu navn, og takk Gud Faderen ved Ham.",
        "18": "Dere koner, underordne dere under deres egne menn, slik det sømmer seg i Herren.",
        "19": "Dere ektemenn, elsk deres koner og vær ikke bitre mot dem!",
        "20": "Dere barn, adlyd deres foreldre i alle ting, for det er velbehagelig for Herren.",
        "21": "Dere fedre, oppfør dere ikke slik mot barna deres at de blir bitre og motløse.",
        "22": "Dere slaver, adlyd deres jordiske herrer i alle ting, ikke som øyentjenere som vil gjøre mennesker til lags, men i hjertets oppriktighet i ærefrykt for Gud.",
        "23": "Alt dere gjør, gjør det av hjertet, som for Herren og ikke for mennesker.",
        "24": "For dere vet at det er fra Herren dere skal få arven som lønn. Dere tjener jo Herren Kristus.",
        "25": "Den som gjør urett, skal få igjen for den urett han har gjort, og det blir ingen forskjellsbehandling."
    },
    "4": {
        "1": "Dere herrer, gi slavene deres det som er rett og rettferdig, og vit at også dere har en Herre i Himmelen.",
        "2": "Hold fast på og våk i bønnen med takksigelse!",
        "3": "Be også for oss, at Gud vil åpne en dør for Ordet, så vi kan tale Kristi mysterium, det som jeg er i lenker for.",
        "4": "Be om at jeg kan tale slik jeg bør for å åpenbare det.",
        "5": "Vandre viselig overfor dem som er utenfor, og benytt den dyrebare tiden!",
        "6": "Deres tale må alltid være vennlig, krydret med salt, så dere kan vite hvordan dere bør svare hver enkelt.",
        "7": "Tykikos, vår kjære bror, trofaste tjener og medtjener i Herren, skal fortelle dere alt nytt om meg.",
        "8": "Jeg sender ham til dere nettopp i denne hensikt, så han kan få vite hvordan dere har det og trøste deres hjerter,",
        "9": "sammen med Onesimos, en trofast og kjær bror, som er en av dere. De vil fortelle dere om alt det som skjer her.",
        "10": "Aristarkos, min medfange, hilser dere sammen med Markus, Barnabas’ søskenbarn, som dere fikk beskjed om. Hvis han kommer til dere, så ta vel imot ham,",
        "11": "og Jesus som blir kalt Justus, hilser dere. Disse er mine eneste medarbeidere for Guds rike blant dem som er omskåret. De er blitt til trøst for meg.",
        "12": "Epafras, en Kristi tjener som er en av dere, hilser dere. Han kjemper alltid med iver for dere i bønn, for at dere kan stå fullkomne og fullendte i all Guds vilje.",
        "13": "Jeg vitner om ham at han har stor nidkjærhet for dere og for dem i Laodikea og dem i Hierapolis.",
        "14": "Lukas, den kjære legen, og Demas hilser dere.",
        "15": "Hils søsknene i Laodikea og Nymfas og menigheten i hans hus.",
        "16": "Når dette brevet er opplest hos dere, sørg da for at det også blir lest opp i laodikeernes menighet, og at dere også får lest brevet fra Laodikea.",
        "17": "Si til Arkippos: «Ta vare på den tjenesten du har mottatt i Herren, så du fullfører den.»",
        "18": "Denne hilsenen er med min egen hånd – Paulus. Husk lenkene mine! Nåde være med dere! Amen."
    }
}