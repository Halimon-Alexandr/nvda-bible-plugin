{
    "1": {
        "1": "Երուսաղեմում Իսրայելի թագավոր Սողոմոնի՝ Դավթի որդու առակները՝",
        "2": "ճանաչելու իմաստությունն ու խրատը, հասկանալու խոսքերը հանճարեղ,",
        "3": "ընկալելու խոսքի դարձվածքները, ուսանելու ճշմարիտ արդարությունը և ուղղվելու դեպի իրավունքը,",
        "4": "անուսումներին տալու խորագիտություն, երիտասարդներին՝ գիտելիք և կողմնորոշում։",
        "5": "Քանզի դրանք լսելով՝ իմաստունն ավելի կիմաստնանա, կրթյալը կստանա կյանքի ուղեցույց։",
        "6": "Սրանով մարդ կհասկանա իմաստունների խոսքերը՝ նրանց իմաստուն խոսքերը, նրանց առակները, նրանց այլաբանություններն ու հանելուկները։",
        "7": "Իմաստության սկիզբը երկյուղն է Տիրոջից, Իմաստությունը բարիք է նրանով առաջնորդվողների համար։ Բարեպաշտությունն առ Աստված սկիզբն է զգոնության, Իսկ ամբարիշտները մերժում են իմաստությունն ու խրատը։",
        "8": "Լսի՛ր, որդյա՛կ, հորդ խրատը, և մի՛ մերժիր մորդ պատվիրանները,",
        "9": "որ քո գլխին շնորհների պսակ կրես և ոսկի մանյակ՝ քո պարանոցին։",
        "10": "Որդյա՛կ, ամբարիշտ մարդիկ թող քեզ չխաբեն, և մի՛ ախորժիր, եթե ձայնեն ու ասեն.",
        "11": "«Արի՛ մեզ հետ ու մեղսակի՛ց դարձիր արյան, հողով ծածկենք արդար մարդուն,",
        "12": "գերեզմանի պես ողջ-ողջ կուլ տանք նրան և երկրից ջնջենք նրա հիշատակը,",
        "13": "յուրացնենք նրա այլազան ունեցվածքը և մեր տները լցնենք ավարով։",
        "14": "Բաժնեկից ու բախտակի՛ց դարձիր մեզ. սարքենք ընդհանուր մի քսակ, մեկտեղ լինի գանձարանը մեր»։",
        "15": "Որդյա՛կ, նրանց հետ ճամփա մի՛ գնա, հեռացրո՛ւ ոտքդ նրանց շավիղներից,",
        "16": "քանզի նրանց ոտքերը չարին են գնում և չեն երկմտում արյուն հեղելիս։",
        "17": "Իզուր չէ, որ թակարդ են լարում թռչունների դեմ.",
        "18": "նրանք, որ հաղորդ են սպանությանը, իրենց անձերի համար չարիք են գանձում. անօրեն մարդկանց վախճանը չար է։",
        "19": "Ահա թե ինչպիսին են ճանապարհները բոլոր նրանց, ովքեր անօրինություն են գործում, որովհետև ամբարշտությամբ իրենց սեփական անձերն են սպանում։",
        "20": "Իմաստությունը գոչում է ճանապարհներին, և հրապարակներ ելնում համարձակությամբ,",
        "21": "պարիսպների գլխին քարոզում, և իշխանների դռներն է հաճախում, քաղաքների դարպասների մոտ համարձակ խոսում։",
        "22": "Այնքան ժամանակ, քանի դեռ անմեղները արդարության կապված կլինեն, չեն ամաչելու։ Իսկ անմիտները, որ թշնամություն են ցանկանում, և ամբարշտությամբ ատեցին իմաստությունը, պիտի դատապարտվեն հանդիմանության։",
        "23": "Ահա ձեր առջև բացելու եմ հոգուս պատգամները. և իմ խոսքերն եմ ուսուցանելու ձեզ.",
        "24": "քանզի կանչում էի, բայց չէիք լսում, թախանձում էի, բայց չէիք հնազանդվում,",
        "25": "այլ անտեսում էիք իմ խորհուրդները և չէիք անսում իմ հանդիմանություններին։",
        "26": "Այդ պատճառով պիտի խնդամ ձեր կորստյամբ, և հրճվեմ, երբ ձեզ պատի տագնապը.",
        "27": "և երբ հանկարծակի խռովությունը ձեզ պատի, և կործանումը մրրիկի պես գա, կամ երբ ձեր վախճանը հասնի,",
        "28": "գուցե դուք աղոթեք ինձ, բայց ձեզ չեմ լսելու։ Չարերը փնտրելու են ինձ, բայց չեն գտնելու,",
        "29": "որովհետև ատեցին իմաստությունը, և չփնտրեցին Տիրոջից երկյուղը,",
        "30": "և չկամեցան անսալ իմ խորհուրդներին և արհամարհեցին իմ հորդորները։",
        "31": "Այդ պատճառով նրանք կուտեն իրենց ճանապարհի պտուղները և իրենց ամբարշտությամբ կհագենան։",
        "32": "Մանուկներին զրկելու պատճառով պիտի կործանվեն, և կշտամբանքը պիտի սպանի ամբարիշտներին։",
        "33": "Իսկ ով ինձ լսի, նա կապրի ապահովությամբ և անվախ կհանդարտվի ամենայն չարիքից։"
    },
    "2": {
        "1": "Որդյա՛կ, եթե ընդունես իմ պատգամներն ու պատվիրանները և պահես քո մեջ,",
        "2": "քո ականջը կլսի իմաստությունը, սիրտդ էլ իմաստության կխոնարհեցնես, և դու այն իբրև խրատ կավանդես որդուդ։",
        "3": "Իսկ եթե իմաստությունը վերակոչես և հանճարին դառնաս ձայնակից,",
        "4": "և եթե փնտրես այն իբրև ընտիր արծաթ և իբրև գանձ փնտրես այն,",
        "5": "այդժամ կհասկանաս երկյուղը Տիրոջից և կգտնես Աստծու գիտությունը.",
        "6": "քանզի Տերն է տալիս իմաստությունը, և նրա երեսից են ճառագում գիտությունն ու հանճարը,",
        "7": "նա է ուղղամիտների փրկությունը, վերակացու է լինում նրանց ընթացքին,",
        "8": "նա է պահպանում արդարների ճանապարհը և ամրացնում իր երկյուղածների ճանապարհները։",
        "9": "Այն ժամանակ կհասկանաս արդարությունն ու իրավունքը և բոլոր շավիղները կուղղես դեպի բարություն,",
        "10": "և երբ իմաստությունը գա մտքիդ մեջ, և գիտությունը քո անձին բարի համարես,",
        "11": "բարի խոհերը կզգուշացնեն քեզ և մաքուր մտքերը քեզ կպահպանեն,",
        "12": "որպեսզի փրկվես չար ճանապարհից և անհավատարիմ մարդուց։",
        "13": "Վա՜յ նրանց, որ թողած ճանապարհը ուղիղ՝ խավարի ճանապարհով կգնան,",
        "14": "որ կուրախանան չար գործերով և կխնդան՝ չարի կողմը խոտորվելով։",
        "15": "Շեղ են լինելու նրանց ճանապարհները, իսկ շավիղները՝ զիգզագ,",
        "16": "փորձելու են քեզ հեռացնել ուղիղ ճանապարհից և օտարացնել արդար կարծիքից։",
        "17": "Որդյա՛կ իմ, թող քեզ չբռնի չար մտածումը, որ մանկության ժամանակ թողել է ուսումը և Աստծու ուխտը մոռացել։",
        "18": "Նա իր տունը դրեց մահվան մոտ, իր շավիղները՝ դժոխքի մոտ, երկրածինների հետ։",
        "19": "Նրա հետ գնացողներից ոչ ոք հետ չի դառնալու, չի էլ զղջալու, և չի հասնելու ուղիղ ճանապարհի ու չի ապրելու կյանքի տարիներն իր։",
        "20": "Իսկ եթե գնացած լինեին բարի ճամփաներով, հեշտությամբ կգտնեին արդարության շավիղները։",
        "21": "Հեզաբարո մարդիկ կբնակվեն երկրում, անմեղները կմնան այնտեղ։ Այո՛, ուղիղնե՛րը կբնակվեն երկրում, և անարատները կմնան այնտեղ։",
        "22": "Ամբարիշտների ճանապարհները կջնջվեն երկրից, և անօրենները կմերժվեն նրանից։"
    },
    "3": {
        "1": "Որդյա՛կ, իմ օրենքները մի՛ մոռացիր, և իմ խոսքերը քո սրտո՛ւմ պահիր,",
        "2": "որ երկարեն կյանքիդ օրերը և տարիները քո կենդանության և քեզ խաղաղություն ավելացնեն։",
        "3": "Ողորմությունն ու հավատքը թող քեզանից չպակասեն, կախի՛ր դրանք քո պարանոցից և գրի՛ր դրանք սրտիդ երկայնքով և դու շնորհ կգտնես։",
        "4": "Եվ բարի՛ն խորհիր Տիրոջ ու մարդկանց առջև,",
        "5": "Տիրո՛ջը հուսա բովանդակ սրտով և մի՛ հպարտացիր քո իմաստությամբ.",
        "6": "ճանաչի՛ր նրան քո բոլոր ճանապարհներին, որ նա ուղղի քո ճանապարհները և քո ոտքը չսայթաքի։",
        "7": "Իմաստուն մի՛ եղիր դու քո աչքին, այլ երկյուղի՛ր Տիրոջից և խոտորի՛ր ամեն չարից։",
        "8": "Այդժամ քո մարմնին բժշկություն կլինի դա և դարման՝ քո ոսկորներին։",
        "9": "Քո արդար վաստակից Տիրոջը պատվի՛ր և քո արդար արմտիքից պտո՛ւղ հանիր նրան,",
        "10": "Որ քո շտեմարանները լցվեն ցորենի առատությամբ, և քո հնձաններն ավելիով գինի հորդեն։",
        "11": "Որդյա՛կ, մի՛ հրաժարվիր Տիրոջ խրատից և մի՛ տրտմիր նրա հանդիմանությունից,",
        "12": "քանզի Տերն ում սիրում, խրատում է նրան, և պատժում է որդուն, որին նախընտրում է։",
        "13": "Երանելի է այն մարդը, որ իմաստություն է գտել, և մահկանացուն, որ հանճար է ձեռք բերել։",
        "14": "Քանզի այն ավելի թանկ արժե, քան ոսկու և արծաթի գանձերը։",
        "15": "Առավել հարգի է, քան անգին քարերը, և չկա չար ոչինչ, որ հակառակ կանգնի նրան։ Հայտնի է բոլորին, ով մերձեցել է նրան, հարգի համարվող ամեն բան չունի արժեքը նրա։",
        "16": "Որովհետև նրա աջ ձեռքում երկար օրեր և կյանքի տարիներ կան, իսկ ձախ ձեռքում՝ փառք և մեծություն։",
        "16ա": "Նրա բերանից արդարություն է բխում, իսկ օրենքներն ու ողորմությունը կրում է իր լեզվի վրա։",
        "17": "Բարու ճանապարհներ են նրա ճանապարհները և նրա բոլոր շավիղները՝ խաղաղության։",
        "18": "Կյանքի ծառ է բոլոր նրանց համար, ովքեր պատսպարվում են նրանով և հենվում նրա վրա, ինչպես Տիրոջ վրա հաստատությամբ։",
        "19": "Աստված իմաստությամբ դրեց հիմքերը երկրի և խորամտությամբ հաստատեց երկինքը,",
        "20": "իր հանճարով պատռեց անդունդները, և ամպերն անձրևներ հոսեցրին։",
        "21": "Որդյա՛կ, պահի՛ր իմ խորհուրդներն ու իմաստությունը.",
        "22": "որպեսզի ապրի քո անձը, և շնորհները լինեն քո պարանոցի վրա,",
        "22ա": "բժշկություն լինի մարմնիդ համար, և դարման՝ ոսկորներիդ համար։",
        "23": "Եվ դու կանցնես խաղաղության հույսով քո բոլոր ճանապարհները, և քո ոտքը չի սայթաքի։",
        "24": "Եթե նստես, աներկյուղ կլինես, եթե քնես, քունդ քաղցր կլինի,",
        "25": "և չես երկնչի վերահաս զարհուրանքներից, ոչ էլ ամբարիշտների եկող արշավանքներից։",
        "26": "Քանզի Տերը կլինի քո բոլոր ճանապարհներին, և ոտքդ կամրացնի, որ չսայթաքես։",
        "27": "Մի՛ դանդաղիր կարոտյալին բարիք անել, երբ կարողանաս նրան օգնել։",
        "28": "Մի՛ ասա, թե «Գնա՛, արի՛, վաղը կտամ», մինչդեռ կարող ես բարություն անել, քանզի չգիտես՝ վաղն ի՛նչ կբերի։",
        "29": "Չարիք մի՛ նյութիր բարեկամիդ դեմ, որ վստահել, հույս է դրել քեզ վրա։",
        "30": "Զուր տեղը մի՛ թշնամացիր մարդու հետ, որ քեզ չարիք չպատճառի.",
        "31": "Մի՛ ստացիր նախատինքները չարագործ մարդկանց և մի՛ նախանձիր նրանց ճանապարհներին։",
        "32": "Քանզի ամեն անօրեն պիղծ է Տիրոջ առջև և չի հաղորդվում արդարների հետ։",
        "33": "Տիրոջ անեծքն ամբարիշտների տներում է, իսկ արդարների հարկերն օրհնվում են։",
        "34": "Տերը հակառակ է ամբարտավաններին, իսկ շնորհ է տալիս խոնարհներին։",
        "35": "Փառքն իմաստունները պիտի ժառանգեն, իսկ անմիտները պիտի փառաբանեն անարգանքները։"
    },
    "4": {
        "1": "Մանուկնե՛ր, լսե՛ք ձեր հոր խրատը և անսացե՛ք ճանաչելու իմաստություն,",
        "2": "քանզի ձեզ բարի պարգևներ պիտի պարգևեմ։ Մի՛ թողեք իմ օրենքները,",
        "3": "որովհետև ես ևս հնազանդ որդի եմ եղել հորս համար և սիրելի՝ մորս աչքին,",
        "4": "որոնք ուսուցանում էին ինձ և ասում. «Մեր խոսքը թող հաստատվի քո սրտում, պահի՛ր մեր պատվիրանները և ապրի՛ր,",
        "5": "իմաստությո՛ւն ստացիր, հանճա՛ր ստացիր և մի՛ մոռացիր, և մի՛ արհամարհիր իմ բերանի պատգամները, և մի՛ խոտորիր իմ շուրթերի խոսքերից։",
        "6": "Մի՛ թող այդ, և նա կպատսպարի քեզ, սիրի՛ր այն, և նա կպահի քեզ»։",
        "7": "Առաջինը իմաստությունն է։ Ձե՛ռք բեր այն, և ամեն ինչից առաջ ձե՛ռք բեր զգոնություն։",
        "8": "Պարփակվի՛ր նրանով, և նա կբարձրացնի քեզ, մեծարի՛ր այն, և նա քեզ իր գիրկը կառնի,",
        "9": "շնորհի պսակը կդնի գլխիդ և վայելուչ պսակով վերակացու կլինի քեզ։",
        "10": "Լսի՛ր, որդյա՛կ, և ընդունի՛ր իմ խոսքերը, և քո կյանքի տարիները կբազմանան, և կավելանան քո կյանքի ճանապարհները։",
        "11": "Իմաստության ճանապարհներն եմ քեզ ուսուցանում և խելամուտ դարձնում ուղիղ շավիղներին,",
        "12": "որպեսզի եթե գնաս, ընթացքդ չխափանվի, եթե վազես, ապա չհոգնես։",
        "13": "Ամո՛ւր պահիր իմ խրատը և բաց մի՛ թող, այլ պահի՛ր այն ինքդ քեզ համար կյանքիդ ընթացքին,",
        "14": "ամբարիշտների ճանապարհով մի՛ գնա, և մի՛ նախանձիր անօրենների ճանապարհներին,",
        "15": "և մի՛ անցիր այն տեղով, որտեղ նրանք են բնակվում։",
        "16": "Հեռացի՛ր նրանցից և խորշի՛ր այնտեղից, քանզի չեն ննջում, եթե չարիք չեն գործում։ Նրանց քունը փախել է, և չեն ննջում,",
        "17": "ովքեր ամբարշտության կերակուր են ուտում և հարբում անօրենության գինով։",
        "18": "Արդարների ճանապարհները ծագող լույսի են նման, որ առաջնորդում են և լուսավորում, մինչև օրը լուսավոր դառնա։",
        "19": "Խավար են ճանապարհներն ամբարիշտների, և չգիտեն՝ ինչպե՜ս են գայթակղվում։",
        "20": "Որդյա՛կ, անսա՛ իմ իմաստությանը և ակա՛նջ դիր իմ խոսքերին,",
        "21": "և քո աղբյուրները չեն ցամաքի։ Քո սրտի մե՛ջ պահիր դրանք,",
        "22": "քանզի կյանք են գտնողների, և բժշկություն՝ ամբողջ մարմնի համար։",
        "23": "Ողջ խնամքով պահի՛ր քո սիրտը, որովհետև դրանից է բխում կյանքի աղբյուրը։",
        "24": "Հեռո՛ւ վանիր քեզանից կամակոր բերանը և անիրավ շրթունքները մերժի՛ր քեզանից։",
        "25": "Թող քո աչքերն ուղիղ նայեն, և քո թարթիչները արդարությամբ թարթեն։",
        "26": "Ոտքիդ շավիղներն ուղի՛ղ դարձրու, և ուղղի՛ր ճանապարհները քո։",
        "27": "Մի՛ խոտորիր ո՛չ աջ, ո՛չ ձախ, չար ճանապարհից ոտքդ հեռացրո՛ւ։",
        "27ա": "Դեպի աջ տանող ճանապարհները ճանաչում է Աստված, և թյուր են դեպի ձախ տանող ճանապարհները։ Աստված ուղիղ կանի քո շավիղները և քո ճանապարհը խաղաղությամբ կառաջնորդի։"
    },
    "5": {
        "1": "Որդյա՛կ, անսա՛ իմ իմաստությանը և ակա՛նջ դիր իմ խոսքերին,",
        "2": "որպեսզի բարի խորհուրդները պահես։ Քեզ եմ պատվիրում իմ շուրթերի իմաստությունը։",
        "3": "Մի՛ նայիր չար կնոջը, որովհետև մեղր է ծորում պոռնիկի շուրթերից, որ առժամանակ քաղցրացնում է քիմքդ,",
        "4": "բայց հետո զգում ես, որ ավելի դառն է, քան լեղին, և ավելի կտրող, քան սուրը երկսայրի,",
        "5": "որովհետև նրա ոտքերը դեպի մահ են տանում, նրա քայլերը՝ դեպի դժոխք, հաստատուն չեն նրա հետքերը,",
        "6": "որովհետև կյանքի ճանապարհներով չի գնում, զեխ և անհայտ է նրա ընթացքը։",
        "7": "Արդ, որդյա՛կ, լսի՛ր ինձ, և մի՛ արհամարհիր իմ խոսքերը,",
        "8": "քո ճանապարհները հեռացրո՛ւ նրանից, և մի՛ մոտեցիր նրանց տան դռներին,",
        "9": "որ քո կյանքը օտարներին չմատնես և քո ունեցվածքը՝ անողորմներին։",
        "10": "Քո ուժով թող չզորանան օտարները, և քո վաստակը ուրիշների տունը չմտնի։",
        "11": "Որ հետո զղջաս, երբ քո մարմնի անդամները մաշվեն,",
        "12": "ու ասես. «Ինչո՞ւ ատեցի խրատը, և հանդիմանությունից սիրտս խոտորվեց»։",
        "13": "Ո՛չ իմ խրատատուի ձայնն էի լսում, ո՛չ էլ ականջ էի դնում իմ ուսուցչի խոսքերին.",
        "14": "քիչ էր մնացել, որ խորհրդի և ժողովրդի մեջ մասնակից դառնայի ամեն չարիքի։",
        "15": "Ջուրը քո ամանի՛ց խմիր և քո ջրհորի ջրից։",
        "16": "Թող քո ջրերը բխեն քո աղբյուրից, և քո հրապարակը թող հոսեն քո ջրերը։",
        "17": "Դրանք միայն քոնը թող լինեն, և ո՛չ մի օտար չբաժանի քեզ հետ։",
        "18": "Քո ջրի աղբյուրը թող առանձի՛ն լինի, և ուրա՛խ եղիր քո երիտասարդ օրերի կնոջ հետ,",
        "19": "եղնիկի պես սիրով և այծյամի պես շնորհագեղ լինի նա, հաճելի լինի քո իմաստությանը և քեզ հետ լինի ամեն ժամ, և եթե նրա սիրով գնաս, բազմապատիկ կլինես։",
        "20": "Մի՛ այցելիր օտարներին և մի՛ փարվիր այն կրծքին, որ քոնը չէ.",
        "21": "քանզի Աստծու աչքի առջև են տղամարդու ճանապարհները, և նա գիտի նրա բոլոր շավիղները։",
        "22": "Անօրենությունները որսում են չարագործին. և յուրաքանչյուրը կապվում է իր մեղքերի թելերով,",
        "23": "չխրատվելու պատճառով նա մեռավ անխրատների հետ և զրկվեց իր կյանքի երկարությունից ու կորավ անզգամության պատճառով։"
    },
    "6": {
        "1": "Որդյա՛կ, եթե քո բարեկամի համար երաշխավոր լինես, քո անձը կմատնես թշնամուն.",
        "2": "որովհետև մարդու շրթունքները բուռն որոգայթ են իր համար, և բռնվում է իր բերանի խոսքով։",
        "3": "Արդ, որդյա՛կ, արա՛, ինչ որ պատվիրում եմ քեզ, և կփրկվես, որովհետև չար մարդկանց ձեռքն ընկար բարեկամիդ համար։ Արդ, գոտեպնդվի՛ր և մի՛ հուսալքվիր և նույնը հորդորի՛ր քո բարեկամին, որին երաշխավորեցիր։",
        "4": "Աչքերիդ քուն մի՛ տուր և թարթիչներիդ՝ նինջ,",
        "5": "որպեսզի փրկվես, ինչպես այծյամը դարանից և թռչունը՝ ծուղակից։",
        "6": "Մրջյունի մո՛տ գնա, ո՛վ ծույլ, քննի՛ր նրա ընթացքը և նրանից ավելի իմաստո՛ւն եղիր.",
        "7": "որովհետև նա հողագործ չէ և ոչ էլ հարկադիր և տեր չունի,",
        "8": "բայց ամռանը կերակուր է պատրաստում և հունձի ժամանակ ամբարում է առատ պաշարը։",
        "8ա": "Կամ գնա՛ մեղվի մոտ, և սովորի՛ր, թե ի՜նչ գործունյա է, և թե ինչ պարկեշտությամբ է գործում, որի վաստակը մատուցում են թագավորներին և անտուններին՝ բժշկության համար։ Սիրելի է և մեծարելի է բոլորի համար, թեպետ տկար է զորությամբ, քանզի պատվեց իմաստությունը և հարգվեց։",
        "9": "Ո՛վ ծույլ, մինչև ե՞րբ պիտի պառկած մնաս կամ ե՞րբ պիտի արթնանաս։",
        "10": "Մի քիչ ննջես, մի քիչ նստես, մի քիչ նիրհես, մի քիչ ձեռքերդ կրծքիդ ծալես,",
        "11": "Այնուհետև չար ուղևորի պես աղքատությունը կհասնի քո վրա, և կարիքը՝ ժիր սուրհանդակի պես։",
        "11ա": "Իսկ եթե ժիր լինես, քո հունձքը կհասնի աղբյուրի նման, և կարիքը չար մարդու նման ինքնահալած կլինի։",
        "12": "Անօրեն և անզգամ մարդը թյուր ճանապարհներով է գնում,",
        "13": "որովհետև ինքն է աչքերը թարթում, և ցույց տալիս ոտքերով և ուսուցանում մատների նշաններով։",
        "14": "Խոտորված սիրտը չարիքներ է նյութում և ընդմիշտ խռովություն ստեղծում քաղաքում։",
        "15": "Այդ իսկ պատճառով նրա կործանումը հանկարծակի կգա. կհաշմվի ու կմաշվի առանց բժշկության։",
        "16": "Ուրախանում է այն ամենով, ինչ ատում է Տերը, և կկործանվի իր անձի պղծության համար։",
        "17": "Կկործանվեն թշնամացող աչքերը, անիրավ լեզուն, արդար արյուն հեղող ձեռքերը,",
        "18": "չար խորհուրդ նյութող սիրտը, և այն ոտքերը, որոնք շտապում են չարիքներ գործել,",
        "19": "անիրավ վկան բորբոքում է ստությունը և գրգռություն գցում եղբայրների մեջ։",
        "20": "Որդյա՛կ, պահի՛ր հորդ օրենքները և մի՛ մերժիր մորդ խրատը։",
        "21": "Ընդունի՛ր դրանք հոգուդ մեջ, և մտքումդ պահի՛ր ընդմիշտ. որպես մանյակ՝ պարանոցիցդ կախի՛ր։",
        "22": "Երբ ճամփորդես, հե՛տդ վերցրու, քեզ հետ թող լինի. երբ ննջես, քեզ կպահպանի, երբ արթնանաս, քեզ զրուցակից կլինի։",
        "23": "Օրենքի պատվիրանը ճրագ է, խրատն ու հանդիմանությունը՝ կյանքի ճանապարհ և լույս։",
        "24": "Հեռու կպահի քեզ ամուսնացած կնոջից և օտար լեզվի չարախոսությունից։",
        "25": "Որդյա՛կ, թող քեզ չհաղթի ցանկությունը գեղեցկության, քո աչքերը թող չկապվեն նրանով, և մի՛ հրապուրվիր նրա թարթիչներով,",
        "26": "քանզի պոռնիկ կնոջ գինը մի նկանակ հացի չափ է, որովհետև չար կինը պատվական մարդկանց հոգիներն է որսում։",
        "27": "Ո՞վ կարող է հուրը ծրարել իր գոգի մեջ, որ հանդերձը չայրի,",
        "28": "կամ ո՞վ կարող է գնալ հրի կայծերի միջով առանց ոտքերն այրելու,",
        "29": "այդպես էլ ով մտնի ամուսնացած կնոջ մոտ. առանց պատժի չի մնա, և ոչ ոք չի արդարանա, ով մերձենա նրան։",
        "30": "Զարմանքի ոչինչ չկա, եթե մեկը գողության մեջ բռնվի. գողանում է, որ հագեցնի անձն իր քաղցյալ,",
        "31": "իսկ եթե բռնվի, յոթնապատիկ կտուժի և իր անձը փրկելու համար իր ողջ ունեցվածքը պիտի տա։",
        "32": "Իսկ եթե շնանա մտքի պակասության պատճառով, կորստի է մատնում իր անձը,",
        "33": "ցավ և անարգանք պիտի կրի, և երբեք չի կորչելու նրա նախատինքը։",
        "34": "Նրա ամուսինը լի է նախանձով և սրտմտությամբ և չի խնայելու դատաստանի օրը,",
        "35": "իր թշնամությունը չի փոխանակելու ոչ մի փրկագնով, նույնիսկ առատ կաշառքով։"
    },
    "7": {
        "1": "Որդյա՛կ, պահի՛ր իմ խոսքերը և իմ պատվիրանները պահի՛ր քո մեջ։",
        "1ա": "Որդյա՛կ, պատվի՛ր Տիրոջը ու զորացի՛ր, և բացի նրանից ուրիշ ոչ մեկից մի՛ երկնչիր։",
        "2": "Որդյա՛կ, պահի՛ր իմ պատվիրանները և կապրես, նաև իմ խոսքերը, ինչպես աչքի բիբը։",
        "3": "Կապի՛ր նրանք քո մատներին և գրի՛ր սրտիդ ամբողջ երկայնքով։",
        "4": "Ասա՛ իմաստությանը քեզ քույր լինի, և հանճարը քեզ մտերի՛մ դարձրու,",
        "5": "որպեսզի քեզ պաշտպանեն օտար և չար կնոջից, երբ խոսքերի պատրանքներով նա քեզ հրապուրի։",
        "6": "Իր տան պատուհանից աչքը հառած հրապարակին՝",
        "7": "նայում է անմիտ պատանիներին և ընտրում մի երիտասարդի,",
        "8": "որ անցում է հրապարակով, նրա տան անկյան մոտով։",
        "9": "Երբ իջնում է երեկոյան խավարը, երբ մտնում է գիշերը, և դադարում շարժումը,",
        "10": "այդ կինը ընդառաջ է ելնում նրան պոռնկի կերպարանքով,",
        "11": "որ խելքահան անի հրայրքով ու պագշոտությամբ։ Նա տանը չի մնում,",
        "12": "թափառում է մերթ դրսում, մերթ դարանակալ լինում հրապարակի անկյուններում։",
        "13": "Ապա տենչանքով համբուրում է մեկին և լրբենի տեսքով ասում նրան.",
        "14": "«Ես խաղաղության ուխտ էի արել, այսօր աղոթքս կատարեցի,",
        "15": "դրա համար ընդառաջ ելա քեզ. ցանկացա երեսդ տեսնել, և ահա գտա քեզ։",
        "16": "Գահավորակս պատել եմ ծածկոցներով, եգիպտական պաստառներով զարդարել,",
        "17": "անկողինս կրոկոս ծաղիկով պատրաստել, և բնակարանս կինամոնով խնկել։",
        "18": "Արի՛ մինչև առավոտ սիրով վայելենք և ցանկությանը տրվենք.",
        "19": "քանի որ ամուսինս տանը չէ, այլ հեռու ճանապարհ է գնացել,",
        "20": "փողի քսակն իր ձեռքն է առել և շատ օրեր անց թերևս տուն գա»։",
        "21": "Եվ մոլորեցնելով նրան բազում խոսքերով, խեղդող շուրթերով գայթակղելով նրան,",
        "22": "և նա հիմարացած գնալով կնոջ հետևից, ինչպես արջառը՝ կառափնարան, կամ ինչպես շունը՝ թոկը վզին,",
        "23": "կամ ինչպես եղջերուն՝ լյարդից նետահարված, և թռչնի նման շտապում է դեպի ծուղակը ու չի գիտակցում, որ կորստի է մատնում իր հոգին։",
        "24": "Արդ, որդյա՛կ, լսի՛ր ինձ, և անսա՛ իմ բերանի խոսքերին։",
        "25": "Մի՛ շեղիր սիրտդ դեպի նրա ճանապարհները և մի՛ մոլորվիր նրա շավիղներում,",
        "26": "որովհետև շատերին խոցոտելով՝ տապալել է, և բազում են նրա կողմից սպանվածները։",
        "27": "Նրա տունը դժոխքի ճանապարհներ են, որոնք իջեցնում են մահվան շտեմարանները։"
    },
    "8": {
        "1": "Դրա համար դու քարոզի՛ր իմաստությունը, որ հանճարը արձագանքի քեզ։",
        "2": "Որովհետև լեռների կատարին է գտնվում և շավիղների վրա է հասել,",
        "3": "հզորների դռան առջև է գտնվում, և երգում է նրանց մուտքերին։",
        "4": "«Աղաչում եմ ձեզ, ո՛վ մարդիկ, և իմ ձայնը բաշխում մարդու որդիներին։",
        "5": "Պարզամիտնե՛ր, իմացե՛ք խորագիտություն, ո՛վ անխրատներ, խրա՛տ դրեք ձեր սրտերում,",
        "6": "ունկնդրե՛ք ինձ. պարկեշտ խոսքեր պիտի բարբառեմ, և իմ շուրթերից ուղիղ խոսքեր պիտի բխեցնեմ,",
        "7": "Որովհետև իմ կոկորդը ճշմարտություն է կոփում, և պիղծ են իմ առջև սուտ շուրթերը։",
        "8": "Արդար են իմ բերանի բոլոր խոսքերը, և նրանց մեջ ոչինչ չկա ծուռ և թյուր,",
        "9": "ամեն ինչ ուղիղ է իմաստունների համար, և արդար նրանց համար, որ ձգտում են գիտության»։",
        "10": "Խրա՛տ ձեռք բերեք և ոչ թե արծաթ, գիտություն և ոչ թե ընտիր ոսկի։",
        "11": "Իմաստությունը թանկագին քարերից լավ է, և ոչ մի թանկարժեք բան չարժե նրան։",
        "12": "Ես՝ իմաստությունս, բնակվեցի խորագիտության մեջ, խորհուրդները ու գիտությունը կանչեցի։",
        "13": "Տիրոջից երկյուղը անիրավություն ատելն է, Ինչպես նաև ատելը թշնամությունը, հպարտությունը և չարի ճանապարհները։",
        "14": "Իմն են խորհուրդն ու զգուշությունը, իմն են հանճարն ու զորությունը։",
        "15": "Ինձնով են թագավորները թագավորում, և հզորները՝ արդարություն սահմանում։",
        "16": "Ինձնով մեծամեծները բարձրանում են, և բռնակալները՝ տիրում երկրին։",
        "17": "Ես սիրում եմ ինձ սիրողներին. ով փնտրում է ինձ, շնորհ կգտնի։",
        "18": "Իմն են հարստությունն ու փառքը, շատ ստացվածքն ու արդարությունը։",
        "19": "Լավ է ի՛նձ ստանալ, քան ոսկի և անգին քարեր, և ի՛մ արդյունքը, քան ոսկի և ընտիր արծաթ։",
        "20": "Ես գնում եմ արդարության ճանապարհներով և շրջում արդարության շավիղներով,",
        "21": "որ սիրելիներիս հարստություն բաշխեմ և նրանց գանձարանները բարությամբ լցնեմ։",
        "21ա": "Որպեսզի պատմեմ ձեզ, թե ի՛նչ է լինելու ամեն օր, և հիշեցնեմ, թե ի՛նչ է եղել ի սկզբանե։",
        "22": "Տերն ինձ ստեղծեց իր ճանապարհի սկզբին՝ իր գործերի համար.",
        "23": "հավիտենությունից էլ առաջ հաստատեց ինձ։ Ինձ ծնեց հենց սկզբից,",
        "24": "երկիրն ստեղծելուց առաջ, և նախքան անդունդներ կբացեր, և աղբյուրների ջրեր կբխեցներ,",
        "25": "նախքան կհաստատեր լեռներն ու բոլոր բլուրները։",
        "26": "Տերն ստեղծեց շեն և անշեն և բնակելի ծայրամասերը երկնքի ներքո։",
        "27": "Ես նրա հետ էի, երբ պատրաստում էր երկինքը, երբ իր աթոռն էր հաստատում հողմերի վրա,",
        "28": "երբ զորացնում էր վերին ամպերը, երբ աղբյուրներ էր հաստատում երկնքի ներքո։",
        "29": "Երբ նա դնում էր ծովի հաստատությունը, որպեսզի ջրերը չանցնեն նրա ափերը, երբ նա դնում էր երկրի ամուր հիմքերը,",
        "30": "ես նրա մոտ էի որպես սպասավոր։ Ինձնով էր Տերն ուրախանում մշտապես, և ես ցնծում էի նրա առջև ամեն ժամ",
        "31": "հրճվում էի տիեզերքով բովանդակ և ուրախ էի մարդկանց որդիների մեջ։",
        "32": "Արդ, որդյա՛կ, լսի՛ր ինձ. երանելի են նրանք, որ պահում են իմ ճանապարհները։",
        "33": "Լսե՛ք իմաստությունը և իմաստուն կլինեք. ու մի՛ շեղվեք։",
        "34": "Երանելի է այն մարդը, որ կլսի ինձ, և այն մարդը, որ կպահի իմ ճանապարհները, իմ դռների մոտ հարատև կտքնի և կպահպանի իմ դռների մուտքերը։",
        "35": "Իմ ուղիները կյանքի ուղիներ են. Տերն է սահմանել իմ կամքը։",
        "36": "Ովքեր մեղանչում են իմ դեմ, ամբարշտանում են իրենց հոգիներում, և ովքեր ատում են ինձ, մահն են սիրում։"
    },
    "9": {
        "1": "Իմաստությունը իր տունը շինեց և յոթ սյուներ կանգնեցրեց,",
        "2": "մորթեց իր անասունները, հանեց իր գինին և պատրաստեց իր սեղանը։",
        "3": "Առաքեց իր ծառաներին՝ կանչելու բարձր ձայնով իր հացկերույթին, և ասաց.",
        "4": "«Ով անզգամ է, թող գա ինձ մոտ»։ Իսկ պակասամիտներին ասաց.",
        "5": "«Եկեք կերե՛ք իմ հացից և խմե՛ք իմ գինուց, որ հանեցի ձեզ համար։",
        "6": "Թողե՛ք անզգամությունը, և դուք կապրեք, իմաստությո՛ւն փնտրեք, և դուք կփրկվեք, գիտությա՛մբ ուղղեք հանճարը և ճի՛շտ ըմբռնեք խրատը»։",
        "7": "Ով խրատում է չարերին, անարգում է իր անձը, ով հանդիմանում է ամբարիշտներին, ատում է իր անձը։",
        "8": "Մի՛ հանդիմանիր չարերին, որ քեզ չատեն, հանդիմանի՛ր իմաստունին, և կսիրի քեզ, հիմարին, և նա ավելի կատի քեզ։",
        "9": "Իմաստունին ասա՛ պատճառը, և նա ավելի իմաստուն կդառնա, տեղեկացրո՛ւ արդարին, և նա կավելացնի ընկալումը։",
        "10": "Իմաստության սկիզբը երկյուղն է Տիրոջից, սրբերի խորհուրդը՝ հանճար,",
        "10ա": "օրենքի իմացությունը մտքի հարստություն է։",
        "11": "Այս օրինակով դու երկար կապրես, և կավելանան քո կյանքի տարիները։",
        "12": "Որդյա՛կ, եթե իմաստուն լինես, պիտի լինես քեզ համար և քո ընկերների. եթե անզգամ լինես, միայն չարիք պիտի գտնես։",
        "12ա": "Ով ստի վրա է հաստատվում, նա հողմեր է արածեցնում կամ թևավոր թռչուններ է փորձում բռնել. քանզի թողած իր այգու ճանապարհները՝ մոլորվում է իր արտի շավիղներում, գնում է անջրդի դաշտ ու անապատ և ծարավուտ հողից իր ձեռքով ոչ մի պտուղ չի հավաքում։",
        "13": "Անզգամ և հանդուգն կինը հացի կարոտ պիտի մնա, ու նաև նա, ով ամոթ չի զգում։",
        "14": "Աթոռով նստում է իր տան դռանը, քաղաքի հրապարակներում",
        "15": "և կպչում իրենց ուղիղ ճանապարհներով գնացող անցորդներին.",
        "16": "«Ով ձեր մեջ առավել հիմար է, ինձ մոտ թող գա», իսկ պակասամիտներիդ հրամայում եմ և ասում.",
        "17": "«Թաքուն կերած հացը համով է, գողացված ջուրը քաղցր է խմվում»։",
        "18": "Եվ չգիտի, որ երկրածինները պիտի կորչեն իր մոտ, և դժոխքի խորքերը պիտի հասնեն։",
        "18ա": "Իսկ դու թռի՛ր հեռու և մի՛ մնա նրա մոտ, և աչքդ մի՛ դիր նրա վրա, որ այդպես անցնես օտար ջրից, և անցնես օտար գետից, հեռու մնաս օտար ջրից և ջուր չխմես օտար աղբյուրից. որպեսզի երկար ապրես, և ավելանան կյանքիդ տարիները։"
    },
    "10": {
        "1": "Իմաստուն որդին ուրախացնում է հորը, անմիտ որդին տրտմություն է մոր համար։",
        "2": "Անօրեններին գանձերը չեն օգնի, իսկ արդարությունը փրկում է մահից։",
        "3": "Տերն արդարին սովամահ չի անում, իսկ ամբարիշտների կյանքը պիտի կործանի։",
        "4": "Ծույլ ձեռքերը աղքատություն են բերում, ժրաջանների ձեռքերը՝ հարստություն։",
        "4ա": "Կրթված որդին իմաստուն կլինի, իսկ անմիտը ծառայության կտրվի։",
        "5": "Իմաստուն որդին կազատվի խորշակից, իսկ տգետը հունձի ժամանակ կդառնա որդի անօրեն։",
        "6": "Տիրոջ օրհնությունն արդարների գլխին է, ամբարիշտների բերանը կփակվի տարաժամ սուգով։",
        "7": "Արդարների հիշատակը պիտի ներբողվի, իսկ ամբարիշտների անունը պիտի ջնջվի։",
        "8": "Իմաստունի սիրտն ընդունում է խորհուրդներ, իսկ անտունը, գայթակղելով շուրթերով, պիտի կործանվի։",
        "9": "Ողջմտությամբ գնացողը գնում է վստահությամբ, իսկ ճանապարհից շեղվողը, աննկատ չի մնա։",
        "10": "Ով ակնարկում է նենգ աչքով, մարդկանցից տրտմություն պիտի կրի, ով հանդիմանում է համարձակությամբ, խաղաղություն է բերում։",
        "11": "Կյանքի աղբյուրն արդարի ձեռքում է, կորուստը կփակի ամբարիշտի բերանը։",
        "12": "Ատելություն է գրգռում հակառակությունը, բայց սերը պարուրում է նրանց, ովքեր չեն հակառակվում։",
        "13": "Ում շուրթերից իմաստություն է բխում, գավազանի նման հարվածում է անմիտին։",
        "14": "Իմաստունները իմաստություն են գանձում, հանդուգնի բերանը մոտ է կործանման։",
        "15": "Մեծատունների հարստությունն ամուր պահպանում է իրեն, իսկ աղքատությունը կործանում է աղքատներին։",
        "16": "Արդարների գործերը կյանք են պարգևում, ամբարիշտների պտուղները՝ մեղքեր։",
        "17": "Կյանքի ճանապարհները Տերն է պահպանում։ Խրատն առանց հանդիմանության սխալ է։",
        "18": "Արդար շուրթերը ծածկում են թշնամությունը, իսկ բամբասանք նյութողներն անմիտներ են։",
        "19": "Շատախոսությամբ մեղքի մեջ կընկնես. եթե շուրթերդ զսպես, իմաստուն կլինես։",
        "20": "Արդարի լեզուն ընտիր արծաթ է, ամբարիշտի սիրտը պիտի նվաղի։",
        "21": "Արդարների շուրթերը ճանաչում են բարձրերին, իսկ անմիտները պիտի կործանվեն կարիքից։",
        "22": "Արդարների գլխին է Տիրոջ օրհնությունը, որ հարստացնում է նրանց և չի ավելացնում նրանց սրտի տրտմությունը։",
        "23": "Անմիտը ծիծաղելով չարիք է գործում, իսկ մարդու իմաստությունը՝ հանճար գոյացնում։",
        "24": "Ամբարիշտը շրջում է կորստի մեջ, իսկ արդարի ցանկությունը ընդունելի է։",
        "25": "Ինչպես որ մրրիկն է անցնում, այնպես էլ ամբարիշտը կկորչի, իսկ արդարը հավիտյան հաստատուն կմնա։",
        "26": "Ինչպես ազոխը վնասակար է ատամներին, և ծուխը՝ աչքերին, այդպես էլ անօրենությունը՝ դրանով առաջնորդվողներին։",
        "27": "Տիրոջից երկյուղն ավելացնում է կյանքի օրերը. ամբարիշտների տարիները պիտի կրճատվեն։",
        "28": "Արդարների ուրախությունը պիտի երկարի, ամբարիշտների հույսը պիտի կորչի։",
        "29": "Տիրոջից երկյուղն ամրոց է սրբերի համար, և բեկում՝ չարիք գործողների համար։",
        "30": "Արդարը երբեք չպիտի դողա, ամբարիշտները չպիտի բնակվեն երկրի վրա։",
        "31": "Արդարի բերանից իմաստություն է բխում. անիրավի լեզուն պիտի կործանվի։",
        "32": "Արդար մարդկանց շուրթերը պիտի շնորհներ բխեցնեն, ամբարիշտների բերանը պիտի կործանվի։"
    },
    "11": {
        "1": "Կեղծ կշեռքը պիղծ է Տիրոջ առջև, իսկ արդար կշեռքն ընդունելի է նրան։",
        "2": "Ուր թշնամանք է մտնում, այնտեղ է նաև անարգանքը։ Խոնարհների բերանը իմաստություն է խորհում։",
        "3": "Ուղիղների կատարելությունը առաջնորդելու է իրենց, իսկ արհամարհողների գայթակղությունը կործանելու է իրենց։",
        "4": "Ունեցվածքը չի օգնի դատաստանի օրը, այլ արդարությունը կփրկի մահից։ Արդարը մեռնելով մեծ ափսոսանք է թողնում, ամբարիշտների կորուստը բիրտ ու անարգ կլինի։",
        "5": "Մաքուր մարդու արդարությունն ուղղում է ճանապարհները, իսկ անիրավը մատնվում է ամբարշտության։",
        "6": "Ուղղամիտների արդարությունը փրկում է իրենց, իսկ անօրենները պիտի կորչեն անմտությամբ։",
        "7": "Արդար մարդու վախճանումով նրա հույսը չի կորչում, բայց ամբարիշտների պարծանքը պիտի կորչի։",
        "8": "Արդարը որսացողներից պիտի ազատվի, նրա փոխարեն ամբարիշտը պիտի բռնվի։",
        "9": "Անօրենների բերանը որոգայթ է ընկերներին, իսկ արդարների իմաստությունը հաջողություն է։",
        "10": "Արդարների բարությամբ կառուցվում է քաղաքը, իսկ ամբարիշտների կորստյամբ ուրախություն է լինում։",
        "11": "Ուղղամիտների օրհնությամբ բարձրանում է քաղաքը, բայց կկործանվի ամբարիշտների բերանով։",
        "12": "Պակասամիտն արհամարհում է ընկերներին, իմաստուն մարդը լռություն է սիրում։",
        "13": "Երկերեսանի մարդը գաղտնիքը հայտնում է ատյանում, իսկ վստահելի մարդը ծածկում է իրողությունը։",
        "14": "Առաջնորդ չունեցողները կթափվեն տերևների նման, բազում խորհուրդներով փրկություն կգտնվի։",
        "15": "Անզգամը չարիք է գործում, երբ խառնվում է արդարներին և ատում է զգուշության ձայնը։",
        "16": "Շնորհալի կինը բարձրացնում է ամուսնու փառքը, իսկ իրավունքն ատող կինը անարգանքի աթոռ է։ Ծույլերը կարոտ պիտի մնան հարստությանը, իսկ ժրաջանները կհաստատվեն հարստության մեջ։",
        "17": "Ողորմած մարդը բարիք է գործում իր հոգուն, իսկ անողորմը կործանում է իր մարմինը։",
        "18": "Ամբարիշտն անիրավ գործեր է անում, իսկ արդարների զավակը ճշմարտության վարձն է։",
        "19": "Արդար որդին կյանքի համար է ծնվում, իսկ ամբարիշտը հալածում է մահը։",
        "20": "Աստծու համար պիղծ են թյուր ճանապարհները, և նրան ընդունելի են ուղիղ ճանապարհով ընթացողները։",
        "21": "Անիրավ մարդուն երաշխիք կանգնողը անպատիժ չի մնա։ Իսկ ով արդարություն է սերմանում, արժանի վարձ կստանա։",
        "22": "Ինչպես ոսկե գինդը խոզի քթին, այնպես է գեղեցկությունը չարաբարո կնոջ համար։",
        "23": "Արդարների ցանկությունն ամբողջովին բարի է, իսկ ամբարիշտի հույսը պիտի կորչի։",
        "24": "Կան, որ բաշխում են իրենց ունեցածը և ստանում են բազմապատիկ, և կան, որ անհագ հավաքում են, բայց մնում են կարոտյալ։",
        "25": "Ամեն անկեղծ անձ օրհնված է, իսկ բարկացող մարդը տգեղ է կերպարանքով։",
        "26": "Ով ցորենը խնայի, պիտի թողնի օտարներին. ով կուտակի, հրապարակավ պիտի անիծվի, իսկ ով բաշխի առատորեն, կօրհնվի։",
        "27": "Ով բարիք է անում, բարության շնորհ կգտնի, իսկ ով չարիք է անում, չարիքը կհասնի նրան։",
        "28": "Ով հույսը դնում է հարստության վրա, պիտի կործանվի, իսկ ով օգնում է արդարներին, պիտի պայծառանա։",
        "29": "Ով չի հոգում իր տան մասին, հողմի բաժին է դառնալու, և անմիտը ծառայելու է իմաստունին։",
        "30": "Արդարության պտղից է բուսնում կյանքի ծառը, անօրեն անձինք տարաժամ պիտի վերանան։",
        "31": "Եթե արդարը հազիվ է փրկվում, ի՞նչ կլինի ապա մեղավորի և ամբարիշտի վերջը։"
    },
    "12": {
        "1": "Ով խրատ է սիրում, նաև իմաստություն է սիրում. և ով ատում է հանդիմանությունը, անմիտ է։",
        "2": "Լավ է նրա համար, ով Տիրոջից շնորհ է գտնում, իսկ անօրեն մարդը պիտի կարկամի։",
        "3": "Մարդ անօրենությամբ հաջողության չի հասնի. արդարների արմատները չպիտի կտրվեն։",
        "4": "Առաքինի կինը պսակն է իր ամուսնու. ինչպես որդն է վնասակար փայտի համար, այնպես էլ չարագործ կինը կորստյան կմատնի իր ամուսնուն։",
        "5": "Արդարների խորհուրդները ճիշտ վճիռներ են, իսկ ամբարիշտները առաջնորդներն են նենգությունների։",
        "6": "Նենգավոր են ամբարիշտների բերանները. ուղղամիտների բերանն իրենց կփրկի։",
        "7": "Որ կողմ էլ դառնա ամբարիշտը, պիտի կործանվի, արդարների տները պիտի հարատևեն։",
        "8": "Մարդկանցից պիտի գովվի իմաստունի բերանը, իսկ ծուռ սիրտ ունեցողը պիտի արհամարհվի։",
        "9": "Մարդու համար լավ է խոնարհությամբ ապրել, քան իր անձը մեծարել, բայց հացի կարոտ մնալ։",
        "10": "Արդարը կարեկցում է իր անասունին, իսկ ամբարիշտների աղիները անողորմ են։",
        "11": "Ով մշակում է իր հողը, պիտի հագենա հացով, իսկ ով նանրության հետևից է գնում, պակասամիտ է։",
        "11ա": "Ով գինարբուքի վայրերում է դեգերում, անարգանք է թողնելու իր ընտանիքին։",
        "12": "Ամբարիշտների ցանկությունները չար են, իսկ բարեպաշտների արմատները՝ հաստատուն։",
        "13": "Մեղսալիցը շրթունքներով կընկնի մեղքի որոգայթի մեջ, իսկ արդարը կխուսափի դրանից։",
        "13ա": "Բարեսեր մարդը գթություն է գտնում, դռների մեջ զազրախոսը նեղություն է պատճառում մարդկանց։",
        "14": "Իր բերանի պտղի բարիքով մարդ պիտի լցվի, և իր շուրթերի տվածի համեմատ՝ հատուցում ստանա։",
        "15": "Անմիտներին իրենց ճանապարհներն ուղիղ են թվում։ Իմաստունն ունկնդիր է լինում խրատին,",
        "16": "իսկ անմիտը նույն պահին հայտնի է դարձնում իր բարկությունը։ Խորագետ մարդը թաքցնում է իր անարգանքը.",
        "17": "արդարը ծանուցում է ճշմարտությունը հայտնի կերպով. անօրենի վկայությունը նենգամիտ է։",
        "18": "Կան մարդիկ, որ իրենց խոսքով խոցում են սրի պես, բայց իմաստունների լեզուները բուժում են։",
        "19": "Ճշմարիտ շուրթերը հաստատում են վկայությունը, իսկ ստախոս լեզուն վայրկյանի կյանք ունի։",
        "20": "Չար նյութողի սրտում նենգություն կա, իսկ ովքեր խաղաղություն են ուզում, պիտի ուրախանան։",
        "21": "Ոչ մի անիրավ բան չի դիպչի արդարին, իսկ ամբարիշտներին ծածկելու են տանջանքները։",
        "22": "Տիրոջ առջև պիղծ են ստախոս շուրթերը, իսկ հավատարիմ մարդը ընդունելի է նրան։",
        "23": "Իմաստուն մարդը խորագիտության գահն է, անզգամների սիրտը նզովքի պիտի ենթարկվի։",
        "24": "Ընտրյալների ձեռքը դյուրին պիտի հաղթի, նենգավորները պիտի հափշտակվեն։",
        "25": "Ահեղ խոսքը խռովում է արդարի սիրտը, բարի խոսքը ուրախացնում է նրան։",
        "26": "Իրավախոհ արդարը սիրում է իր անձը, ամբարիշտների խորհուրդները կեղծ են։ Չարիքները հալածում են մեղավորներին, բարիքները պիտի հասնեն արդարներին։ Ամբարիշտների ճանապարհները մոլորեցնում են նրանց.",
        "27": "որսը չի պատահում նենգավորին։ Սուրբ մարդու ունեցվածքը պատվական է և առատ։",
        "28": "Արդարության ճանապարհը դեպի կյանք է տանում, ոխակալների ճանապարհը՝ դեպի մահ։"
    },
    "13": {
        "1": "Խելացի որդին հնազանդ է հորը, անհնազանդ որդին կորստյան պիտի մատնվի։",
        "2": "Բարի մարդը առատորեն պիտի ուտի արդարության պտղից, իսկ անօրեն անձինք տարաժամ պիտի կործանվեն։",
        "3": "Իր բերանը փակողը պիտի պահպանի իր անձը, իսկ ով հանդուգն է շուրթերով, պիտի խռովի իր հոգին։",
        "4": "Ծույլը միշտ կարիքի մեջ պիտի մնա, իսկ ժրաջան ձեռքը լուծում կգտնի։",
        "5": "Արդարն ատում է անիրավ խոսքը, իսկ ամբարիշտը պիտի ամաչի և վստահություն չգտնի։",
        "6": "Արդարությունն անմեղներին պահում է ճանապարհներին, մեղքերն անզգամ են դարձնում ամբարիշտներին։",
        "7": "Կան, որ իրենց հարուստ են ցույց տալիս, բայց ոչինչ չունեն, կան, որ իրենց խոնարհ են պահում, բայց լի են մեծ հարստությամբ։",
        "8": "Մարդու հարստությունը իր անձի փրկագինն է, իսկ աղքատը չի հանդարտվում պատուհասներից։",
        "9": "Արդարների լույսը մշտատև է, ամբարիշտների լույսը պիտի մարի։",
        "9ա": "Նենգավոր անձինք պիտի մոլորվեն մեղքերի մեջ, իսկ արդարները ողորմություն և գթություն պիտի գտնեն։",
        "10": "Անզգամը ամբարտավանությամբ չարիք է գործում, իսկ իրավախոհները իմաստուն են։",
        "11": "Անիրավությամբ կուտակված հարստությունը պիտի պակասի, իսկ աստվածապաշտությամբ հավաքվածը պիտի բազմանա։",
        "12": "Լավ է ի սկզբանե օգնել սրտով, քան խոստանալ և հույսով անել։ Արդարը ողորմում և փոխ է տալիս. բարի ցանկությունը կյանքի ծառ է։",
        "13": "Ով ինչ արհամարհի, դրանով էլ պիտի արհամարհվի. ով երկնչում է պատվիրանից, լավ պիտի լինի։",
        "13ա": "Նենգավոր որդին բարիք չի գտնի, իմաստուն ծառայի գործերը պիտի հաջողվեն, և ուղիղ պիտի ընթանան նրա ճանապարհները։",
        "14": "Իմաստունի համար օրենքը կյանքի աղբյուր է, իսկ անմիտը որոգայթի մեջ պիտի մեռնի։",
        "15": "Բարի իմաստությունը շնորհ է տալիս, իսկ օրենքի ճանաչումը մտքի բարիք է. արհամարհողների ճանապարհը կորստյան է տանում։",
        "16": "Ամեն խորագետ իմաստությամբ է գործում, իսկ անմիտը իր անձով չարիք է տարածում։",
        "17": "Հանդուգն թագավորը չարիքի մեջ պիտի ընկնի, բայց հավատարիմ պատգամաբերը կփրկի նրան։",
        "18": "Խրատը հեռու է վանում աղքատությունն ու անարգանքը, իսկ հանդիմանություն լսողը պիտի փառավորվի։",
        "19": "Բարեպաշտների ցանկությունները քաղցրացնում են հոգին. ամբարիշտների գործերը հեռու են ճանաչողությունից։",
        "20": "Իմաստունների հետ ընթացողը իմաստուն կլինի, անզգամներին ընկերացողը հայտնի կդառնա։",
        "21": "Չարիքները հալածում են մեղավորներին, իսկ բարիքները պիտի հասնեն արդարներին։",
        "22": "Անարատը ժառանգություն պիտի թողնի թոռներին, ամբարիշտների հարստությունը արդարները պիտի գանձեն։",
        "23": "Արդարները երկար տարիներ պիտի վայելեն հարստությունը, անիրավները արագորեն պիտի կորչեն։",
        "24": "Ով խնայում է իր գավազանը, ատում է իր որդուն. իսկ ով սիրում է որդուն, խնամքով է խրատում։",
        "25": "Արդարն ուտելիս հագեցնում է իր հոգին, ամբարիշտների հոգիները անկուշտ են միշտ։"
    },
    "14": {
        "1": "Իմաստուն կանայք կառուցում են իրենց տները, իսկ անզգամները կործանում իրենց ձեռքերով։",
        "2": "Ուղիղ ընթացողը երկնչում է Տիրոջից, իսկ ով կամակորում է իր ճանապարհին, պիտի անարգվի։",
        "3": "Անզգամների բերանները թշնամանքի գավազաններ են, իմաստունների շուրթերը պահպանում են նրանց։",
        "4": "Որտեղ եզներ չկան, մաքուր են մսուրները, որտեղ առատ հունձք կա, հայտնի է եզան զորությունը։",
        "5": "Հավատարիմ վկան չի ստում, անիրավ վկան ստություն է բորբոքում։",
        "6": "Եթե չարերի մոտ իմաստություն փնտրես, չես գտնի, իսկ իմաստունների մոտ հանճար դյուրին կգտնես։",
        "7": "Ամեն ինչի հակառակ է անզգամը, իմաստուն շուրթերը հանճարի զենքն են։",
        "8": "Խորագետների իմաստությունը հայտնի է նրանց ճանապարհից, իսկ անզգամների անմտությունը՝ մոլորությունից։",
        "9": "Անօրենների տները մաքրվելու կարիք ունեն, իսկ արդարների տներն ընդունելի են։",
        "10": "Զգայուն մարդու սիրտը զգում է իր հոգու տանջանքը, իսկ ուրախության պահին չի ամբարտավանանում։",
        "11": "Ամբարիշտների տները պիտի կործանվեն, արդարների վրանները՝ օրհնվեն։",
        "12": "Կան ճանապարհներ, որ ուղիղ են թվում մարդկանց, բայց նրանց վերջը դժոխքի հատակն է հասնում։",
        "13": "Ուրախությանը տրտմություն չի խառնվում, բայց ուրախությունը կարող է փոխվել սգի։",
        "14": "Անգութը պիտի հագենա իր ճանապարհներից, իսկ բարի մարդը ուղղվելու է իր խոհերի շնորհիվ։",
        "15": "Անմեղը հավատում է ամեն խոսքի, իսկ խորամանկը պիտի զղջա։",
        "16": "Իմաստունը զարհուրելով խոտորում է չարից, իսկ անզգամն ինքնավստահ խառնվում է անօրենի հետ։",
        "17": "Բարկասիրտ մարդը գործում է առանց խորհելու, իսկ իմաստունը չափազանց համբերատար է։",
        "18": "Ամբարիշտների բաժինը չարիքները պիտի լինեն, իսկ խորագետները պիտի զորանան իմաստությամբ։",
        "19": "Չարերը պիտի գայթակղվեն բարիների առջև, ամբարիշտները պիտի ծառայեն արդարների դռների մոտ։",
        "20": "Մարդիկ ատում են իրենց աղքատ ընկերներին, իսկ հարուստների ընկերները շատ են։",
        "21": "Ով անարգում է աղքատին, մեղք է գործում, իսկ ով ողորմում է աղքատին, երանելի է։",
        "22": "Մոլորյալները չարիքներ են նյութում, բարիները՝ ողորմություն և ճշմարտություն։ Չարիքներ նյութողները չեն ճանաչում ողորմությունն ու հավատը, իսկ բարիքներ ծրագրողները ձեռք կբերեն հարգանք, վստահություն։",
        "23": "Ով աշխատում և մի բան է ավելացնում, իմաստություն է, իսկ անհոգը կարիքի մեջ պիտի ընկնի։",
        "24": "Իմաստունների պսակը խորագիտությունն է, իսկ անմիտների ուղին՝ չարությունը։",
        "25": "Հավատարիմ վկան հոգի է փրկում չարից, իսկ նենգավորը բորբոքվում է ստությամբ։",
        "26": "Տիրոջից երկյուղի մեջ զորեղ հույս կա և իր որդիներին խաղաղության ապավեն է։",
        "27": "Տիրոջ հրամանը կյանքի աղբյուր է, որը խուսափել է տալիս մահվան որոգայթից։",
        "28": "Թագավորի փառքն իր բազում զորքերի մեջ է, իշխանների կործանումը՝ իրենց ժողովրդի պակասելու։",
        "29": "Երկայնամիտ մարդը լի է իմաստությամբ, իսկ կարճամիտը՝ հույժ անմիտ է։",
        "30": "Հեզ մարդը իր սրտի բժիշկն է, հոգսատար սիրտը՝ ցեց ոսկորներին։",
        "31": "Աղքատին զրպարտողը բարկացնում է նրա Արարչին, իսկ ով պատվում է նրան, ողորմում է աղքատին։",
        "32": "Ամբարիշտը պիտի մերժվի իր չարիքի պատճառով, իսկ իր հոգու սրբության ձգտողն արդար կլինի։",
        "33": "Իմաստությունը բարի մարդու սրտում է հանգչում, իսկ անմիտների սիրտը չի ճանաչում այն։",
        "34": "Արդարությունը բարձրացնում է ազգը, իսկ մեղքը ազգեր է նվաստացնում։",
        "35": "Իմաստուն սպասավորը հաճելի է թագավորին. և իր փութկոտությամբ թոթափում է անարգանքը։"
    },
    "15": {
        "1": "Բարկությունը կործանում է իմաստուններին։ Քաղցր պատասխանը մեղմացնում է սրտմտությունը, իսկ խիստ խոսքը բարկություն է բարձրացնում։",
        "2": "Իմաստունների լեզուն գիտի բարին, անզգամների բերանը պատմում է չարիքներ։",
        "3": "Տիրոջ աչքն ամեն տեղ դիտում է չարերին և բարիներին։",
        "4": "Լեզվի հոգածությունը կյանքի ծառ է. ով հսկում է այն, իր հոգին պիտի լցվի։",
        "5": "Անզգամն անարգում է հոր խրատը, իսկ ով ընդունում է հանդիմանությունը, խորագետ է։",
        "6": "Արդարության բազմացումով շատանում է զորությունը, իսկ ամբարիշտները արմատախիլ լինելով պիտի կորչեն երկրից։ Արդարների տները պիտի մնան մեծ զորությամբ, իսկ ամբարիշտների պտուղները պիտի կորչեն։",
        "7": "Իմաստունների շուրթերը շաղ են տալիս իմաստություն, իսկ անմիտների սրտերը չեն կարող հաստատ լինել։",
        "8": "Ամբարիշտների զոհերը պիղծ են Տիրոջ առջև, ուղղամիտների աղոթքն ընդունելի է նրան։",
        "9": "Ամբարիշտների ճանապարհները պիղծ են Տիրոջ առջև, իսկ ով արդարությանն է հետևում, Տերը սիրում է նրան։",
        "10": "Անմեղի խրատն ընդունելի է մերձավորներին, իսկ ով ատում է հանդիմանությունը, պիտի վախճանվի անարգանքով։",
        "11": "Դժոխքն ու կործանումը հայտնի են Տիրոջ առջև, ինչո՞ւ ոչ՝ նաև մարդկանց սրտերը։",
        "12": "Անուղղելին չի սիրում իրեն հանդիմանողին և չի խոսում իմաստունների հետ։",
        "13": "Սրտի բերկրանքից ծաղկում է դեմքը, իսկ տրտում հոգին՝ թախծալի շրջում։",
        "14": "Ուղիղ սիրտը փնտրում է իմաստությունը, անխրատ մարդկանց բերանը չարիքի է հանդիպելու։",
        "15": "Չարի աչքերը ամեն ժամ սպասում են չարիքների, իսկ բարիները պիտի հանդարտվեն ամեն ժամ։",
        "16": "Լավ է քիչը՝ Տիրոջ հանդեպ երկյուղով, քան թե մեծ գանձը՝ աներկյուղածությամբ։",
        "17": "Լավ է բանջարեղենի ճաշը՝ սիրով ու շնորհով, քան թե պարարտ արջառի միսը՝ թշնամությամբ։",
        "18": "Բարկացող մարդը կռիվ է հարուցում, իսկ երկայնամիտը խաղաղեցնում է եկող կռիվը։",
        "18ա": "Երկայնամիտ մարդը մեղմում է դատաստանը, իսկ ամբարիշտը ավելի է գրգռում։",
        "19": "Ծույլերի ճանապարհները ծածկված են փշերով, իսկ ժիրերինը՝ բաց են։",
        "20": "Իմաստուն որդին ուրախացնում է հորը, անմիտ որդին արհամարհում է մորը։",
        "21": "Անմիտի սիրտը կարոտ է իմաստության, իմաստուն մարդն ընթանում է ուղիղ ճանապարհով։",
        "22": "Նրանք ուշացնում են իրենց խորհուրդները, չեն պատվում իրենց խորհրդակիցներին։ Խորհուրդը խոհական սրտում է հաստատ մնում։",
        "23": "Անզգամը նրան չի հնազանդվում և չի ասում պատշաճ բան, որ բարի լինի բոլորի համար։",
        "24": "Իմաստունի խորհուրդը կյանքի ճանապարհ է, որովհետև խորշելով դժոխքից՝ կփրկվի։",
        "25": "Տերը կործանում է ոխակալների տները և հաստատ է պահում սահմանը որբերի և այրիների։",
        "26": "Անիրավ խորհուրդը պիղծ է Տիրոջ առջև, սրբերի խոսքերը պարկեշտ են։",
        "27": "Կաշառք վերցնողը սպանում է իր հոգին, իսկ ով ատում է կաշառքը, պիտի փրկվի։",
        "27ա": "Ողորմությամբ ու հավատքով սրբվում է մեղքը, Տիրոջից երկյուղով յուրաքանչյուրը խորշում է չարից։",
        "28": "Արդարների սրտերը խոկում են հավատքի մասին, իսկ ամբարիշտի բերանը չարիք է պատասխանում։",
        "28ա": "Արդար մարդկանց ճանապարհները հաճելի են Տիրոջ առջև. նրանց շնորհիվ թշնամիները դառնում են բարեկամներ։",
        "29": "Ամբարիշտներից հեռու է Աստված և լսում է արդարների աղոթքը։",
        "29ա": "Լավ է քիչ շահելն արդարությամբ, քան թե շատ արդյունքը՝ աներկյուղածությամբ։",
        "30": "Մարդու սիրտը պիտի խորհի իրավունքի մասին, որպեսզի Աստված ուղղի նրա ընթացքը։",
        "31": "Բարին տեսնող աչքը ուրախացնում է սիրտը, բարի համբավը զորացնում է ոսկորները։",
        "32": "Խրատ մերժողն ատում է իր անձը, ով ընդունում է հանդիմանություն, խոհեմություն պիտի ստանա։",
        "33": "Տիրոջից երկյուղը խրատ է և իմաստություն, և փառքի սկիզբը պատշաճում է նրան։"
    },
    "16": {
        "1": "Մարդ ինչ դրել է սրտում, իրեն է վերաբերում, և Տիրոջից է նրա լեզվի պատասխանը։",
        "2": "Խոնարհի բոլոր գործերը հայտնի են Տիրոջ առջև, և Տերն է դատում հոգիները։",
        "3": "Տիրո՛ջը հանձնիր քո գործերը, և քո խորհուրդները կկատարվեն։ Ի՜նչ մեծության էլ հասնես, խոնա՛րհ պահիր անձդ. և Տիրոջ առջև շնորհ կգտնես։",
        "4": "Տերն ամեն ինչ արել է նպատակի համար. իսկ ամբարիշտները չար օրը պիտի կորչեն։",
        "5": "Ամեն մեծամիտ պիղծ է Տիրոջ առջև. ով ձեռնամուխ է լինում անիրավ գործերի, պիտի դատապարտվի։ Բարու ճանապարհի սկիզբը արդարություն գործելն է, Աստծուն ավելի ընդունելի է աղոթքը, քան զոհ մատուցելը։",
        "6": "Ով փնտրում է Տիրոջը, գիտություն և արդարություն կգտնի, ուղիղ սրտով նրան փնտրողները խաղաղություն կգտնեն։",
        "7": "Որովհետև Աստծու բոլոր գործերը արդարությամբ են, ամբարիշտը պահվում է չար օրվա համար։",
        "8": "Լավ է քիչ շահելը Տիրոջից երկյուղով, քան մեծ գանձերը՝ ամբարշտությամբ։",
        "9": "Մարդու սիրտը պիտի խորհի իրավունքի մասին, որ Աստված ուղղի ընթացքը նրա։",
        "10": "Մարգարեական պատգամ կա թագավորի շուրթերին, և նրա բերանը չի սխալվի դատաստանի պահին։",
        "11": "Կշռաքարի արդարությունը Տիրոջից է. և նրա գործերը՝ արդար կշիռներ։",
        "12": "Ով չարիք է գործում, գարշելի է թագավորի համար, քանզի նրա իշխանության աթոռը հաստատուն է արդարությամբ։",
        "13": "Արդար շուրթերը հաճելի են թագավորին. Տերը սիրում է ուղիղ խոսքերը։",
        "14": "Թագավորի սրտմտությունը մահվան հրեշտակ է, բայց իմաստունը մեղմում է այն։",
        "15": "Թագավորի որդին կյանքի լույսի մեջ է, և նրա բարեհաճությունը սպասվող անձրևաբեր ամպի է նման։",
        "16": "Իմաստությունը ավելի ցանկալի է, քան ոսկին, Զգոնությունը ավելի ցանկալի է, քան արծաթը։",
        "17": "Կյանքի շավիղները խոտորվում են չարիքներից, կյանքի երկարությունը արդարության ճանապարհներին է։ Ով ընդունում է խրատը, բարիքի մեջ կլինի, հանդիմանությունը պահողը կիմաստնանա։ Տիրոջ ճանապարհով զգույշ գնացողը պահում է իր հոգին. ով սիրում է կյանքը, զսպում է իր բերանը։",
        "18": "Կործանումից առաջ թշնամանքն է, անկումից առաջ՝ չարակամությունը։",
        "19": "Լավ է խոնարհների հետ հանդարտասիրտ լինել, քան ամբարտավանների հետ ավար բաժանել։",
        "20": "Ով խելացի է գործի մեջ, բարիքներ կգտնի, և ով Տիրոջ վրա է հույսը դնում՝ երանելի է։",
        "21": "Իմաստուններին և հանճարեղներին անմիտ են կոչում, իսկ ովքեր խոսքերով հրապուրող են, նրանց ավելի են լսում։",
        "22": "Միտքը կյանքի աղբյուր է ունեցողի համար, իսկ անմիտների խրատը չար է։",
        "23": "Իմաստունի սիրտը գիտե իր բերանի խոսքը, և իր շուրթերով խոհեմություն է խորհում.",
        "24": "Բարի խոսքը մեղրի խորիսխ է, իսկ նրա քաղցրությունը՝ բժշկություն հոգու։",
        "25": "Կան ճանապարհներ, որ մարդուն ուղիղ են թվում, բայց նրանց վերջը նայում է դժոխքի հատակին։",
        "26": "Մարդը տքնանքով վաստակում է իր անձի համար՝ Հեռու վանելով կորուստն իրենից, իսկ անմիտը կորուստը կրում է իր բերանի մեջ։",
        "27": "Անզգամ մարդն իր հոգու մեջ չարիքներ է փորում և հուր է կուտակում իր շուրթերի վրա։",
        "28": "Խաբեբա մարդը չարիքներ է նյութում, չարությամբ նենգության լապտերներ է բորբոքում և բարեկամներին բաժանում է իրարից։",
        "29": "Անօրեն մարդը փորձության է մատնում իր բարեկամներին և նրանց տանում չար ճանապարհներով։",
        "30": "Ով իր աչքերը սևեռում ու վատ բաներ է խորհում, և գոց շուրթերով ամեն տեսակ չարիք մտորում՝ այդպիսին չարի հնոց է։",
        "31": "Պարծանքի պսակ է ծերությունը, որ մարդը գտնում է արդարության ճանապարհին։",
        "32": "Համբերատար մարդը լավ է հզորից, և իմաստուն մարդը՝ ընդարձակ արտեր ունեցողից, բարկությունը զսպողը՝ հզոր քաղաք գրավողից։",
        "33": "Անիրավների ամեն ինչը նորից իրենց ծոցն է դառնալու, որովհետև Տիրոջից է բոլորի իրավունքը։"
    },
    "17": {
        "1": "Լավ է համով մի պատառը խաղաղությամբ, քան պիղծ միսը ու բարիքով լի տունը՝ թշնամությամբ։",
        "2": "Իմաստուն ծառան պիտի տիրի անմիտ տերերի վրա և ժառանգությունը բաժանի եղբայրների միջև։",
        "3": "Ինչպես արծաթը և ոսկին են փորձվում քուրայի մեջ, այնպես էլ Աստված է սրտերն ընտրում։",
        "4": "Չարագործը հնազանդվում է անօրենի լեզվին, իսկ արդարը չի նայում ստախոս շուրթերին։ Հավատացյալների համար ողջ աշխարհը լի է ինչքով, իսկ անհավատը մեկն իսկ չունի։",
        "5": "Ով ծաղրում է աղքատին, նա բարկացնում է նրա Արարչին, ով հարվածում է ընկածին, անպատիժ չի մնա, իսկ ով գթում է, ողորմություն պիտի գտնի։",
        "6": "Ծերերի պսակն իրենց թոռներն են, որդիների պարծանքը՝ իրենց հայրերը։",
        "7": "Անմիտներին վայել չեն հավատարիմ շուրթերը, և ոչ էլ արդարներին՝ ստախոս շուրթերը։",
        "8": "Խրատը պահողի համար շնորհի վարձ է, քանզի ուր էլ դառնա, հաջողություն պիտի գտնի։",
        "9": "Ով բարեկամություն է փնտրում, սխալներն անտեսում է, իսկ երբ դրանք քննում է, բարեկամությունը վնասվում է։",
        "10": "Սպառնալիքները փշրում են իմաստունների սրտերը, իսկ անմիտը, թեպետ բազում հարվածներ ստանա, չի զգում։",
        "11": "Չարակամը հակառակություն է առաջ բերում, իսկ Տերն անողորմ հրեշտակ է արձակում նրա վրա։",
        "12": "Հոգսն իմաստունի սիրտն է ընկնում, իսկ անմիտները խորհում են չարիքի մասին։",
        "13": "Ով բարու փոխարեն չարն է հատուցում, չարը նրա տնից չի պակասի։",
        "14": "Խոսքի իշխանությունն արդարության սկիզբն է, իսկ հակառակությունն ու կռիվը առաջնորդում են չքավորության։",
        "15": "Ովքեր անիրավին համարում են արդար և արդարին՝ անիրավ, պիղծ ու գարշելի են Տիրոջ առջև։",
        "16": "Ինչպե՞ս է անմիտն ունեցվածք գտնում, քանի որ հասու չէ, թե ի՛նչ է իմաստությունը։",
        "16ա": "Մեղսասերը խնդում է գժտություններով, Ով խուսափում է ուսումից, չարիքի մեջ պիտի ընկնի։",
        "17": "Ամեն ժամ բարեկամներ կարող ես ունենալ, բայց վշտիդ մեջ եղբայրներդ պետքական կլինեն քեզ, քանզի դրա համար էլ ծնվել են նրանք։",
        "18": "Անմիտ մարդը ծափ է տալիս և ցնծում, երբ բարեկամներին երաշխավոր է լինում, և մեղավորը խնդում է կռվի ժամանակ։",
        "19": "Մեղսասերը խնդում է գժտություններով,",
        "20": "Խստասիրտը բարիքի չի հանդիպի։ Հեղհեղուկ լեզվով մարդը չարիքի մեջ պիտի ընկնի։",
        "21": "Անմիտի սիրտը ցավ է իր մարմնի անդամներին։ Անխրատ որդու համար հայրը չի կարող ուրախ լինել, իսկ իմաստուն որդին ուրախացնում է իր մորը։",
        "22": "Ուրախ սիրտը լավ դեղ է. հոգսաշատ մարդու ոսկորները ցամաքում են։",
        "23": "Կաշառքի համար գրկաբացը հաջողություն չի գտնի իր ճանապարհին, ամբարիշտը խոտորվում է արդարության ճանապարհներից։",
        "24": "Խոհուն մարդու դեմքն իմաստուն է, անմիտ մարդու աչքերն աշխարհի ծայրերին են։",
        "25": "Անմիտ որդին հոր բարկությունն է և ցավ է իր ծնողների համար։",
        "26": "Արդար մարդու տուժելը բարի չէ, ոչ էլ իշխանի նենգելը իրավունքի մեջ՝ արդարի հանդեպ։",
        "27": "Խիստ խոսքը զսպողն իմաստուն է, համբերատար մարդը՝ խոհուն։",
        "28": "Անմիտին հարցրին, թե ի՛նչ է իմաստությունը, և ճանաչո՞ւմ է այն. պապանձվեց նա, և կարծեցին, թե իմաստուն է։"
    },
    "18": {
        "1": "Ով ցանկանում է բարեկամներից հրաժարվել, պատճառներ է փնտրում. նմանը ամեն ժամ նախատինք պիտի կրի։",
        "2": "Պակասամիտին իմաստությունը ոչ մի բանի պետք չէ, քանզի նա առավել անզգամությամբ կվարվի։",
        "3": "Երբ ամբարիշտը հասնում է չարիքների խորքերը, արհամարհում է, բայց իր վրա անարգանք և նախատինք են հասնում։",
        "4": "Մարդու սրտում խորհուրդը խոր ջուր է, բխող գետ է և կյանքի աղբյուր։",
        "5": "Դատաստանի ժամանակ ամբարիշտը չպետք է արդարացվի, ոչ էլ արդարի իրավունքը մերժվի։",
        "6": "Անզգամի շուրթերը չարիքներ են հասցնում նրան, և նրա հանդուգն բերանը հրավիրում է մահն իր վրա։",
        "7": "Անզգամի բերանը կործանում է իր համար, և նրա շուրթերը որոգայթ են իր հոգուն։",
        "8": "Երկյուղը կործանում է ծույլին, կանացի տղամարդիկ քաղցի պիտի մատնվեն։",
        "9": "Ով իրեն չի բժշկում գործով, իր անձը փչացնողի եղբայրն է։",
        "10": "Տիրոջ անունը հայտնի է զորության մեծությունից, նրան փութացող արդարները բարձրանում են։",
        "11": "Հարուստի ստացվածքն ամուր քաղաք է, և նրա փառքն ամուր հովանի ունի։",
        "12": "Կործանումից առաջ մարդու սիրտը հպարտանում է և փառքից առաջ՝ խոնարհվում։",
        "13": "Ով պատասխանում է առանց խոսքը լսելու, անզգամություն և նախատինք է անում։",
        "14": "Իմաստուն ծառան հանդարտեցնում է մարդու ցասումը, իսկ ո՞վ կարող է հանդուրժել մարդու նեղսրտությունը։",
        "15": "Իմաստունի սիրտը ձեռք է բերում իմաստություն, իմաստունների ականջները խորհուրդներ են փնտրում։",
        "16": "Շնորհներն ընդարձակում են մարդու կարողությունը և նրան բազմեցնում իշխանների հետ։",
        "17": "Իր խոսքի սկզբում արդարը ինքն իրեն մեղադրում է, երբ հանդիմանվում է ոսոխի կողմից։",
        "18": "Լռությունը մեղմացնում է հակառակությունը և զորեղների միջև վճռում է հարցը։",
        "19": "Եղբորից օգնություն ստացած եղբայրն ամուր քաղաքի պես է. հզոր ու բարձր է հաստատուն թագավորության պես։",
        "20": "Մարդ իր բերանի պտղով պիտի հագեցնի իր որովայնը և իր շուրթերի պտղով պիտի հագենա։",
        "21": "Մահն ու կյանքը լեզվի զորության վրա են. ով նվաճի այն, պիտի ճաշակի նրա պտուղը։",
        "22": "Ով բարի կին է գտել, շնորհ է գտել և ուրախություն ստացել Աստծուց։",
        "22ա": "Ով վանում է բարի կնոջը, վանում է բարիքը, իսկ ով շնացող կին պահի, անմիտ է և ամբարիշտ։",
        "23": "Աղքատն աղաչում է թախանձագին, իսկ հարուստը՝ պատասխանում անզուսպ։",
        "24": "Մարդը լկտիությամբ բոզանոց է գնում։ Մոտիկ բարեկամը լավ է հեռավոր եղբորից։"
    },
    "19": {
        "1": "Լավ է տգետը, որ գնում է իր միամտությամբ, քան անզգամը, որ շաղակրատ է։",
        "2": "Բայց տգիտությունը բարվոք չէ հոգուն, և ով ստիպում է ոտքերին շտապել, սխալներ է գործում։",
        "3": "Մարդու անմտությունն ապականում է նրա ճանապարհը, և իր սրտում մեղքը Աստծուն է վերագրում։",
        "4": "Հարստությունը բազում բարեկամներ է ավելացնում, իսկ աղքատը լքվում է նույնիսկ բուն բարեկամից։",
        "5": "Սուտ վկան առանց պատժի չի մնա, ով իզուր է մեղադրում, անմեղ չի համարվի։",
        "6": "Շատերն են հաճոյանում թագավորի դիմաց, և ամեն մի չարակամ նախատինք պիտի լինի մարդկանց։",
        "7": "Ով ատում է իր աղքատ եղբորը, նրա սիրուց հեռու պիտի մնա։ Բարի խորհուրդը մոտեցնում է նրանց, որոնք ճանաչում են այն, և իմաստուն մարդը կգտնի այն։ Ով շատ չար բան է անում, նա չարիքի վարպետ է դառնում, և ով վեճեր է գրգռում, անմեղ չի համարվի, մանավանդ որ այնպիսի բան է անում, որ իրեն չի վերաբերում։",
        "8": "Իմաստունը սիրում է իր հոգին, իմաստություն պահողը բարիք է գտնում։",
        "9": "Սուտ վկան առանց պատժի չի մնա, և ով բորբոքում է ընկերների չարությունը, ով չարություն է գրգռում, պիտի կործանվի։",
        "10": "Անզգամին վայել չէ փափկակեցությունը, ոչ էլ ծառային, երբ նա սկսի հպարտությամբ տիրել։",
        "11": "Ողորմած մարդը համբերատար կլինի, և նրա պարծանքը անզգամներից բարձր լինելն է։",
        "12": "Թագավորի սպառնալիքը նման է առյուծի մռնչյունի, իսկ նրա զվարթությունը՝ խոտի վրա կաթած ցողի։",
        "13": "Անմիտ որդին հոր ամոթն է։ Ընդունելի չէ պոռնիկի վարձով կատարված ուխտը։",
        "14": "Տներն ու հարստությունը հայրերը բաժանում են որդիներին, իսկ կինը մարդուն կարգվում է Տիրոջից։",
        "15": "Ծուլությունը հատուկ է կանացի տղամարդուն, ծույլ մարդը քաղցած կմնա։",
        "16": "Պատվիրաններ պահողը պահում է իր հոգին, իսկ նա, ով արհամարհում է իր ճանապարհը, պիտի կործանվի։",
        "17": "Ով ողորմություն է տալիս տնանկին, փոխ է տալիս Աստծուն, ըստ տվածի՝ Աստված նրան պիտի հատուցի։",
        "18": "Խրատի՛ր որդուդ, քանզի այդպես քեզ բարի հույս կլինի, հոգուդ մեջ մի՛ առ նրա հակառակությունը. եթե նրան գավազանով հարվածես, չի մեռնի, բայց նրա հոգին կփրկես մահից։",
        "19": "Անմիտ մարդը շա՜տ է տուժելու, եթե ավելի անզգամ դառնա, իր հոգին էլ կտա։",
        "20": "Լսի՛ր, որդյա՛կ, հորդ խրատը, որ իմաստուն լինես քո վերջին օրերին։",
        "21": "Մարդու սրտում բազում խորհուրդներ կան, բայց Աստծու խորհուրդը հավիտյան է մնում։",
        "22": "Մարդու նպաստը իր ողորմածությունն է, լավ է արդար աղքատը, քան ստախոս հարուստը։",
        "23": "Տիրոջից երկյուղը կենդանություն է մարդուն. իսկ աներկյուղը մոլորյալ շրջում է դռներին, ապրում է տեղերում, որտեղ երբեք այցելու չի ունենա։",
        "24": "Ով պարապ ձեռքերը ծոցում է թաքցնում, ձեռքը նույնիսկ իր բերանը թող չտանի։",
        "25": "Անմիտին չարչարելով՝ անմեղն ավելի իմաստուն է դառնում, իսկ եթե իմաստունին հանդիմանես, նա ավելի հանճարեղ կդառնա։",
        "26": "Որդին, որ անարգում է հորը և մերժում մորը, ամոթ և նախատինք պիտի կրի։",
        "27": "Հոր խրատը չպահող որդին չար մտքեր է խորհում։",
        "28": "Անմիտ երիտասարդին երաշխավորողը ծաղրում է արդարությունը. ամբարիշտների բերանը կուլ է տալիս դատաստանը։",
        "29": "Տանջանքներն անխելքների համար են պատրաստված, նույնպես և պատիժները՝ հիմարների։"
    },
    "20": {
        "1": "Գինին անառակության է տանում, հարբեցողությունը՝ թշնամության, դրանց տրվողը իմաստուն չէ։",
        "2": "Թագավորի սպառնալիքը պակաս չէ առյուծի ցասումից, և ով բարկացնում է նրան, իր անձին է վնասում։",
        "3": "Հայհոյությունից հեռանալը փառք է մարդուն, միայն անխելքներն են դրանից կախվում։",
        "4": "Ծույլը թեև նախատվում է, բայց չի ամաչում, ինչպես նա, ով ցորեն է փոխ առնում ամռանը։",
        "5": "Մարդու սրտի խորհուրդը նման է խոր ջրի, իմաստուն մարդը քամում է այն։",
        "6": "Մեծ և պատվական այր է ողորմած մարդը, բայց հավատարիմ մարդ դժվար է գտնել։",
        "7": "Ով անարատ շրջում է արդարության մեջ, իր հետևից երանելի որդիներ պիտի թողնի։",
        "8": "Երբ արդար թագավոր նստի գահին, ոչ մի չարագործ նրա աչքից չի վրիպի։",
        "9": "Ո՞վ կարող է պարծենալ, թե անարատ սիրտ ունի, կամ ո՞վ կհամարձակվի ասել, թե անարատ է մեղքերից։",
        "10": "Մեծ, կամ փոքր ծուռ կշեռքը և երկակի չափը, երկուսն էլ պիղծ են Տիրոջ առջև.",
        "11": "պիտի կործանվեն և՛ դրանք և՛ գործածողները. պիտի խափանվի նույն կերպ ընթացող մարդը։ Երիտասարդը երբ բարեպաշտ է, ուղիղ են նրա ճանապարհները։",
        "12": "Ականջը լսում, աչքը տեսնում է. երկուսն էլ Տիրոջ գործերն են։",
        "13": "Մի՛ սիրիր չար խոսել, որպեսզի չկործանվես. բա՛ց աչքերդ և հագեցի՛ր հացով։",
        "14": "Գնորդն ասում է. «Վա՜տ է, վա՜տ է», բայց հեռանալիս պարծենում է իր գնումով։",
        "15": "Կա ոսկի և բազում արտեր, բայց իմաստուն շուրթերն են պատվական անոթ։",
        "16": "Հանի՛ր նրա հանդերձը, ով երաշխավորեց օտարին և հյուրընկալեց նրան։",
        "17": "Խաբեության հացը քաղցր է թվում մարդուն, նրա բերանը խիճով պիտի լցվի։",
        "18": "Ծրագիրը հաստատվում է մտքով. պատերազմը մղվում է իմաստությամբ։",
        "19": "Ով հայտնում է գաղտնիքը, նենգությամբ է վարվում. մի՛ հաղորդակցվիր շուրթերով խաբողին։",
        "20": "Ով հայհոյում է հորն ու մորը, նրա լույսը պիտի մարի. նրա աչքերի բիբերը խավար պիտի հագնեն։",
        "21": "Սկզբից ձեռք բերված բաժինը, վերջում չի կարող օրհնված լինել։",
        "22": "Մի՛ ասա, թե թշնամուց պիտի վրեժ առնեմ, այլ համբերի՛ր Տիրոջ հանդեպ, որ քեզ օգնական լինի։",
        "23": "Սխալ չափը պիղծ է Տիրոջ առջև, և նենգ կշեռքն ընդունելի չէ Տիրոջ առջև։",
        "24": "Մարդու քայլերը Տերն է ուղղում, և մահկանացուն ինչպե՞ս խելամուտ լինի իր ճամփաներին։",
        "25": "Որոգայթ է մարդու համար շտապելը և իր ինչքից նվիրելը, ուխտից հետո՝ զղջալը։",
        "26": "Իմաստուն թագավորը ցրում է ամբարիշտներին և նրանց անվահար անում։",
        "27": "Մարդու շունչը Տիրոջ լույսն է, որ քննում է սրտի խորքերը։",
        "28": "Ողորմությունն ու ճշմարտությունը պահպանում են թագավորին, և արդարությամբ շրջապատում նրա գահը։",
        "29": "Երիտասարդների զարդը իմաստությունն է, ծերերի փառքը՝ ալեհերությունը։",
        "30": "Վերքերն ու հարվածները չարերին են պատահում և տանջանքները՝ որովայնի խորքերում։"
    },
    "21": {
        "1": "Ինչպես ջրի սահանքը, այնպես էլ թագավորի սիրտը Աստծու ձեռքին է. որ կողմ կամենա, այն կողմն էլ կդարձնի այն։",
        "2": "Ամեն մարդ իր աչքին արդար է թվում, բայց Տերն է ուղղում սրտերը։",
        "3": "Արդարություն գործելը և ճշմարտություն խոսելն ավելի հաճելի է Տիրոջ առջև, քան զոհերի արյունը։",
        "4": "Խստասիրտ մարդը մեծամիտ է իր թշնամանքի մեջ. ամբարիշտների լապտերը մեղքն է։",
        "5": "Կարճ խորհուրդը կարող է առատություն բերել, իսկ փութկոտությունը՝ կարոտություն։",
        "6": "Ով լեզվի ստությամբ գանձ է կուտակում, սնոտի բաների հետևից է գնում և մահվան որոգայթներին պիտի հասնի։",
        "7": "Ամբարիշտները պիտի կործանվեն, քանզի չեն ուզում կատարել իրավունքները։",
        "8": "Խոտորնակին խոտոր ճանապարհ է տալիս Աստված, քանզի սուրբ և ուղիղ են Տիրոջ գործերը։",
        "9": "Լավ է օդի ներքո մի անկյունում բնակվել, քան անիրավությամբ ծեփված և խառնակ տան մեջ։",
        "10": "Ամբարիշտի հոգին չարիքներ է ցանկանում, և ողորմություն չի գտնի ոչ մեկից։",
        "11": "Անխրատի պատժից անմեղն ավելի խորագետ է դառնում, իմաստունը խոհեմությամբ ընդունում է գիտությունը։",
        "12": "Արդարը մտաբերում է ամբարիշտների սիրտը, և չարիքներն ապականում են ամբարիշտներին։",
        "13": "Ով իր ականջը խցկում է թույլերին չլսելու համար, երբ աղոթի Տիրոջը, պատասխան չի լսի։",
        "14": "Գաղտնի պարգևը մեղմում է բարկությունը, իսկ ով խնայում է պարգևը, մեծ բարկություն է առաջ բերում։",
        "15": "Արդարների ուրախությունը իրավունքի գործադրումն է, և սուրբ գործը պիղծ է թվում չարագործներին։",
        "16": "Արդարության ճանապարհից շեղված մարդը դևերի ժողովում է տեղ գտնում։",
        "17": "Ուրախություն սիրողը կարիքի մեջ կընկնի, ով գինի ու ձեթ է սիրում, կհարստանա։",
        "18": "Արդարի համար անօրենը փրկանք պիտի լինի, ուղղամիտների համար՝ երդմնադրուժը։",
        "19": "Լավ է բնակվել անապատում, քան բարկացող, լեզվանի և անզգամ կնոջ հետ։",
        "20": "Իմաստունների բերանում ցանկալի գանձ է հանգչում, տգետները կուլ են տալիս այն։",
        "21": "Ով հետևում է արդարության և ողորմածության ճանապարհին, կյանք, արդարություն և փառք պիտի գտնի։",
        "22": "Իմաստությունը հասավ ամուր քաղաքների վրա, քանդեց այն ամրոցները, որոնց վրա հույս էին դրել ամբարիշտները։",
        "23": "Ով զսպում է իր բերանն ու լեզուն, իր անձը պահպանում է նեղությունից։",
        "24": "Խիստը, հանդուգնը և հպարտը ժանտ են կոչվում, իսկ ով ոխ է պահում, անօրեն է։",
        "25": "Ցանկությունները սպանում են վատին, քանզի նրա ձեռքերը հոժար չեն որևէ բան գործելու։",
        "26": "Ամբարիշտն ամեն օր չարիքների ցանկության է տենչում, իսկ արդարը ողորմում է և տալիս առանց խնայելու։",
        "27": "Ամբարիշտների զոհերը պիղծ են Տիրոջ առջև, քանզի անօրենությամբ են մատուցում նրանք։",
        "28": "Սուտ վկան պիտի կործանվի. հեզ մարդը զգուշությամբ է խոսում։",
        "29": "Ամբարիշտ մարդը հանդգնությամբ դեմ է ելնում, իսկ արդարը ինքնին գիտի իր ճանապարհը։",
        "30": "Աստծու առաջ մարդ ո՛չ իմաստություն ունի, ո՛չ արիություն և ո՛չ էլ խորհուրդ։",
        "31": "Երիվարը պատրաստվում է պատերազմի օրվան, բայց Տիրոջից է հաղթանակը։"
    },
    "22": {
        "1": "Բարի անունը մեծ հարստությունից լավ է, բարի շնորհը՝ արծաթից և ոսկուց։",
        "2": "Հարուստն ու աղքատը նման են իրար. Տերը երկուսին էլ այցելում է։",
        "3": "Չարագործին տեսնելով պատժված՝ իմաստունը հաստատությամբ է խրատում իր անձը, իսկ անմիտները, նրանց մոտով անցնելով, ավելի են վնասվում։",
        "4": "Տիրոջից երկյուղն իմաստության սկիզբն է. նաև հարստության, փառքի և կյանքի։",
        "5": "Անիրավների ճանապարհին տատասկ և որոգայթ կա, իսկ ով զգույշ է իր անձի համար, հեռանում է նրանցից։",
        "6": "Երիտասարդը կրթվում է ըստ իր ճանապարհների, նույնիսկ ծերությանը չի հեռանում նրանցից։",
        "7": "Աղքատները պիտի տիրեն հարուստներին, և ծառաներն իրենց տերերին փոխ պիտի տան։",
        "8": "Ով անզգամություն է սերմանում, չարիք է հնձելու և ըստ իր գործերի պատիժ է կրելու։",
        "8ա": "Աստված սիրում է զվարթ և առատաձեռն մարդուն.",
        "9": "ով աղքատին ողորմի, ինքը կկերակրվի, քանզի անտունին իր հացից է տվել։",
        "9ա": "Ընծա տվողը հաղթություն և պատիվ է ստանում, բայց այն սպանում է առնողների հոգին։",
        "10": "Ժանտին ատյանից հանի՛ր, և հակառակությունը դուրս կգա նրա հետ, քանզի երբ նստում է ատյանում, անարգում է բոլորին։",
        "11": "Տերը սիրում է մաքուր սիրտը. բոլոր անարատներն ընդունելի են նրան։ Թագավորը առաջնորդվում է շուրթերով,",
        "12": "Տիրոջ աչքերը պահում են խոհեմությունը, Տերն արհամարհում է անօրեն խոսքերը։",
        "13": "Վատը պատճառաբանում և ասում է. «Առյուծ կա ճանապարհին, հրապարակի անցքերում՝ սպանողներ»։",
        "14": "Անօրենի բերանը խոր փոս է, Տիրոջից ատվողը նրա մեջ պիտի ընկնի։",
        "14ա": "Չար ճանապարհներ կան մարդու առջև, և չի ուզում դառնալ նրանցից, բայց պետք է դառնալ թյուր և չար ճանապարհից։",
        "15": "Անմտությունը բորբոքված է երիտասարդի սրտում. գավազանն ու խրատը հեռու են նրանից։",
        "16": "Աղքատին կեղեքողը բազմապատկում է իր չարիքները. ով տալիս է հարուստին, կարոտության մեջ կմնա։",
        "17": "Ականջդ մոտեցրո՛ւ իմաստունների խոսքերին. իմ խոսքերը լսի՛ր ու հաստատիր քո սրտում և կհասկանաս, որ բարի են նրանք։",
        "18": "Եվ եթե դրանք պահես քո սրտում, և մնան շուրթերիդ վրա, ուրախ կլինես,",
        "19": "և քո հույսը Տիրոջ վրա լինի և ցույց կտա քեզ իր ճանապարհները։",
        "20": "Եվ դու երիցս գրի՛ր դրանք քո հոգում, խորհրդի գիտության և խոհեմության մեջ։",
        "21": "Ահավասիկ սովորեցնում եմ քեզ ճշմարիտ խոսքեր և գիտություն, որ քեզ դիմողներին հոժարությամբ ճշմարտության խոսքերով պատասխանես։",
        "22": "Մի՛ բռնացիր անտունի վրա, քանզի աղքատ է նա, և մի՛ անարգիր անտունին դատարանի մեջ,",
        "23": "քանզի Տերն է նրա դատը անելու, և անկորուստ պիտի փրկի քո հոգին։",
        "24": "Բարկացկոտին ընկեր մի՛ դարձիր և զայրացող բարեկամի հետ մի՛ բնակվիր,",
        "25": "որ չսովորես նրա ճանապարհները և անձդ խեղդամահ անես։",
        "26": "Անձդ երաշխավոր մի՛ դարձրու մեկից ակնածելով,",
        "27": "զի եթե չունես, որտեղի՞ց վճարես. անկողի՞նդ առնեն-տանեն, որի վրա կողերդ են հանգչում։",
        "28": "Մի՛ փոփոխիր հավիտենական սահմանները, որ քո հայրերը դրեցին։",
        "29": "Իր գործի մեջ զգույշ և փութկոտ մարդուն պետք է թագավորների առջև կանգնեցնել և ոչ թե անպիտան մարդկանց։"
    },
    "23": {
        "1": "Երբ հզորների հետ ընթրիքի սեղան նստես, նախ լավ իմացի՛ր, թե ի՛նչ են դրել քո առաջ,",
        "2": "և նոր միայն ձեռքդ պարզի՛ր։ Նաև իմացի՛ր, որ դու ևս պարտավոր ես նույնը պատրաստել։",
        "3": "Իսկ եթե ագահ լինես, մի՛ ցանկացիր նրա խորտիկները, քանզի դրանք էլ սուտ կյանքի հետ կանցնեն։",
        "4": "Եթե աղքատ ես, մի՛ ձգտիր հարուստին, այլ քո իմաստությամբ հեռացի՛ր նրանից։",
        "5": "Եթե աչքդ դնես մի բանի վրա, իսկույն կչքվի. հարստությունն արծվի թևերի պես է, վերադառնում է իր նախնիների տունը։",
        "6": "Հաց մի՛ կեր չար աչք ունեցող մարդու հետ և մի՛ ցանկացիր նրա կերակուրը,",
        "7": "քանզի նա մազ կուլ տվողի պես է ուտում և խմում։",
        "8": "Մի՛ ընդունիր նրան քեզ մոտ և քո հացը մի՛ կեր նրա հետ, քանի որ նա նողկանք կպատճառի քեզ և կապականի քո բարի խոսքերը։",
        "9": "Անզգամի ականջին բնավ մի՛ խոսիր, որպեսզի քո իմաստուն խոսքերը չանարգի։",
        "10": "Մի՛ փոփոխիր հավիտենական սահմանները. և մի՛ մտիր որբերի ունեցվածքի մեջ,",
        "11": "որովհետև հզոր է նրանց Փրկիչը՝ Տերը, և նրանց դատը կպաշտպանի քո դեմ։",
        "12": "Սիրտդ խրատի՛ն տուր, և քո ականջները պատրա՛ստ պահիր իմաստության խոսքերին։",
        "13": "Քո խրատը մի՛ խնայիր երեխային, քանզի եթե գավազանով հարվածես նրան, չի մեռնի,",
        "14": "նրան գավազանով կհարվածես, բայց նրա անձը կփրկես մահից։",
        "15": "Որդյա՛կ, եթե իմաստուն լինի քո սիրտը, կուրախացնես և իմ սիրտը։",
        "16": "Իմ շուրթերը պիտի ձուլվեն քո շուրթերին, միայն թե դու ուղիղ լինես։",
        "17": "Քո սիրտը թող չնախանձի մեղավորներին, այլ Տիրոջ երկյո՛ւղն ունեցիր ամեն օր։",
        "18": "Եվ եթե պահես, զավակ կունենաս, և քո հույսը չի մերժվի։",
        "19": "Լսի՛ր, որդյա՛կ, և իմաստո՛ւն եղիր և ուղղի՛ր սրտիդ խորհուրդները։",
        "20": "Հարբեցող մի՛ եղիր և մի՛ նախանձիր մսով պարարտացողներին,",
        "21": "քանզի շվայտն ու ցոփը պիտի աղքատանան, և քնկոտը քուրձ պիտի հագնի։",
        "22": "Լսի՛ր, որդյա՛կ, քեզ ծնող հորը և մի՛ արհամարհիր քո մոր ծերությունը։",
        "23": "Ճշմարտությո՛ւնը ստացիր և չթողնես իմաստությունը, խրատը և խոհեմությունը։",
        "24": "Արդար հայրը բարությամբ է կրթում, և նրա սիրտը պիտի ուրախ լինի իմաստուն որդու վրա։",
        "25": "Քո հայրն ու մայրը թող ուրախ լինեն քեզ համար, և թող խնդա, ով ծնել է քեզ։",
        "26": "Տո՛ւր ինձ քո սիրտը, որդյա՛կ, և քո աչքերն իմ ճանապարհին թող սպասեն։",
        "27": "Ծակ կարաս է օտար տունը, իսկ օտար ջրհորը՝ նեղ։",
        "28": "Այդպիսին շուտով պիտի կործանվի, և ամեն անօրեն պիտի ոչնչանա։",
        "29": "Ո՞ւմ համար է վայը, ո՞ւմ համար է խռովությունը, ո՞ւմ համար են դատաստանները, ո՞ւմ համար են դժնդակություններն ու վարանումները, ո՞ւմ համար են իզուր հարվածները, ո՞ւմն են կապտած աչքերը.",
        "30": "Ո՞չ նրանցը, ովքեր գինով են տարվում, նայում են, թե որտեղ գինարբուք կա։",
        "31": "Մի՛ հարբեք գինով, այլ խոսե՛ք արդար մարդկանց հետ, և խոսե՛ք միմյանց հետ հրապարակներում։ Իսկ եթե աչքդ գցես թաս ու բաժակին, հետո պիտի սանդի կոթի պես մերկ շրջես,",
        "32": "և օձից խայթվածի պես պիտի փռվես քո վախճանին, և ինչպես իժի թույն՝ գինին կտարածվի քո մեջ։",
        "33": "Եթե աչքերդ օտար կին տեսնեն, բերանդ թյուր պիտի խոսի,",
        "34": "պիտի ծփաս ծովի սրտի մեջ, ինչպես նավավարը սաստիկ մրրիկի մեջ։",
        "35": "Եվ պիտի ասես. «Ինձ ծաղրում էին, բայց ես ցավ չէի զգում, ինձ այպանում էին, բայց ես չէի հասկանում, ե՞րբ է բացվելու առավոտը, որ ելնեմ, գտնեմ, թե ում հետ պիտի շրջեմ»։"
    },
    "24": {
        "1": "Որդյա՛կ իմ, մի՛ նախանձիր չարերին, և մի՛ ցանկացիր նրանց մեջ լինել,",
        "2": "քանզի նրանց սիրտը ստություն է խորհում, և նրանց շուրթերը ցավ են պատճառում։",
        "3": "Տունը շինվում է իմաստությամբ, և հաստատվում խոհեմությամբ,",
        "4": "և գիտությամբ շտեմարանները լցվում են ամեն տեսակ հարստությամբ և պատվական բարիքներով։",
        "5": "Իմաստունը լավ է հզորից, և հանճարեղը՝ մեծամեծ դաստակերտներ ունեցողից։",
        "6": "Պատերազմը մղվում է ռազմարվեստով, հաղթանակը գալիս է ճիշտ խորհուրդներով։",
        "7": "Իմաստությունն ու բարի խորհուրդները իմաստունների դռներին են։",
        "8": "Իմաստունները չեն խոտորվում Տիրոջ խոսքից, այլ խորհում են իրենց ժողովներում։",
        "9": "Անխրատը հանդիպում է մահվանը, անզգամը՝ մեռնում մեղքերի մեջ։",
        "10": "Ժանտագործ մարդուն աղտոտում է պղծությունը չար օրը և նեղ օրը, քանի դեռ չի մեռել։",
        "11": "Փրկի՛ր նրանց, ում մահվան են տանում, փրկագնի՛ր մահապարտներին և մի՛ խնայիր։",
        "12": "Իսկ եթե ասես, թե՝ «Ես նրան չեմ ճանաչում, ոչ էլ նա՝ ինձ», իմացի՛ր, որ Տերը ճանաչում է բոլորի սրտերը. և որ շունչ տվեց բոլորին, գիտի բոլորին և յուրաքանչյուրին հատուցելու է ըստ իր գործերի։",
        "13": "Մե՛ղր կեր, որդյա՛կ, քանզի հաճելի է, և խորիսխ, որ կոկորդդ քաղցրանա։",
        "14": "Այդպես էլ իմաստության խոհեմությունը կլինի քո հոգու համար, և եթե այն գտնես, քո վախճանը բարի է լինելու, և հույսդ չի կտրվելու։",
        "15": "Ամբարիշտին մի՛ մոտեցրու արդարների արոտին, և մի՛ խաբվիր նրա որովայնի լիությամբ։",
        "16": "Եվ եթե արդարը յոթ անգամ էլ ընկնի, պիտի կանգնի, իսկ ամբարիշտները պիտի տկարանան չարիքների մեջ։",
        "17": "Եթե թշնամիդ ցած գլորվի, մի՛ տրորիր, երբ նա սայթաքի, մի՛ ուրախացիր,",
        "18": "Տերը կտեսնի և հաճո չի լինի նրան, և իր բարկությունը կհեռացնի նրանից։",
        "19": "Մի՛ խնդա չարագործների հետ և մի՛ նախանձիր մեղավորներին,",
        "20": "քանզի չարերը զավակ չեն ունենա, և ամբարիշտների ճրագը պիտի մարի։",
        "21": "Որդյա՛կ, վախեցի՛ր Աստծուց և թագավորից, և մի՛ ապստամբիր նրանցից ոչ մեկի դեմ,",
        "22": "քանզի հանկարծակի է լինելու վախճանը ամբարիշտների, և ո՞վ է ճանաչելու պատուհասը թե՛ մեկի և թե՛ մյուսի։",
        "23": "Ձեզ՝ իմաստուններիդ, այս էլ ասեմ. «Մի՛ ամաչեք խելամուտ լինել իրավունքի մեջ, լավ չէ դատաստանի ժամանակ աչառու լինել»։",
        "24": "Ամբարիշտին արդար ասողը ժողովուրդների անեծքին պիտի արժանանա և ազգերի կողմից ատելի պիտի լինի։",
        "25": "Իսկ հանդիմանողները լավ պիտի երևան, և նրանց վրա բարի օրհնություն պիտի գա։",
        "26": "Շուրթերը բարի խոսքերի պատասխաններ են սիրում, իսկ ով դիմադրությամբ է պատասխանում, իր վրա հեռացումի խոսքեր է հրավիրում։",
        "27": "Ապահովի՛ր դրսի գործերդ, պատրաստի՛ր դաստակերտիդ մեջ, ապա արի՛ իմ հետևից և վերստին շինի՛ր քո տունը։",
        "28": "Քո ընկերոջ համար սուտ վկա մի՛ դարձիր, և քո շուրթերով մի՛ խաբիր։",
        "29": "Մի՛ ասա, թե՝ «Ինչպես նա ինձ հետ վարվեց, այնպես էլ ես եմ վարվելու նրա հետ։ Պիտի հատուցեմ նրան այնպես, ինչպես ինքն ինձ զրկեց»։",
        "30": "Անզգամ մարդը նման է արտի, պակասամիտը՝ այգու,",
        "31": "և եթե թողնես այն, խոպան կդառնա, ամենուր մոլախոտ կաճի, կմնա լքված, գետնին կթափվեն նրա պատի քարերը,",
        "32": "հետո կասի, թե՝ «Զղջացի, տեսա և խրատը ընտրեցի»։",
        "33": "Մինչև ե՞րբ պիտի պառկես, ո՜վ վատ, ե՞րբ պիտի քնից արթնանաս։ Մի քիչ ննջես, մի քիչ նիրհես, մի քիչ հանգստանաս, մի քիչ էլ ձեռքերդ դնես կրծքիդ։",
        "34": "Եթե այդպես անես, ապա պիտի գա քո աղքատությունը իբրև ճամփորդ, և կարիքը՝ իբրև արագավազ սուրհանդակ։ (1) Որդին, որ զգուշանում է խոսքից, կորստյան չի մատնվի, քանզի նա խնամքով է ընդունում այն։ (2) Թագավորի լեզվից ոչ մի սուտ խոսք թող դուրս չգա. ո՛չ իսկ խաբեություն։ (3) Թագավորի լեզուն սուր սուսեր է, ոչ թե մարմնեղեն, ով որ նրան մատնվի, կխորտակվի։ (4) Եթե նրա բարկությունը բորբոքվի, մարդկանց կկործանի հոդերով հանդերձ, կփշրի մարդկանց ոսկորները և իբրև բոց կայրի, և արծիվների բույների մեջ լեշի պես կլինեն։ (5) Երկնչի՛ր իմ խոսքերից, որդյա՛կ, և երբ դրանք ընդունես, զգույշ կլինես։"
    },
    "25": {
        "1": "Սողոմոնի առակներից, որոնք օրինակել են Հուդայի արքա Եզեկիայի բարեկամները։",
        "2": "Աստծու փառքը ծածկում է խոսքերը, թագավորի փառքը հրամանները պատվելն է։",
        "3": "Անքննելի են երկնքի բարձունքները, երկրի խորությունները, թագավորի սիրտը։",
        "4": "Չփորձված արծաթը մաքրի՛ր կրակով, և կմաքրվի այն միանգամից։",
        "5": "Ամբարիշտներին կորցրո՛ւ թագավորի երեսից, և նրա աթոռը կհաստատվի արդարությամբ։",
        "6": "Մի՛ հպարտացիր թագավորի առջև, և մի՛ մոտեցիր մեծամեծերի տեղերին,",
        "7": "քանզի լավ է, որ մեկը ասի քեզ. «Վե՛ր բարձրացիր ինձ մոտ», քան թե խոնարհվես հզորի առջև։ Խոսի՛ր աչքովդ տեսածի մասին.",
        "8": "հանդուգն կերպով կռվի մեջ մի՛ մտիր, որ հետո չզղջաս։ Երբ քո բարեկամը քեզ նախատի,",
        "9": "խո՛ւյս տուր նրանից և մի՛ արհամարհիր։",
        "10": "Գուցե նախատի քեզ բարեկամդ, և քո թշնամությունն ու մարտը չվերջանա, այլ մահվան պես քեզ լինի։",
        "10ա": "Շնորհն ու բարեկամությունը ազատ են. քո մեջ հաստատի՛ր դրանք ու չես նախատվի, և խաղաղ կանցնի քո ժամանակը։",
        "11": "Իմաստուն խոսքերը նման են սարդիոնով շարված ոսկի խնձորի։",
        "12": "Իմաստուն խոսքերը լսող ականջների համար շարված ոսկե գինդ և պայծառ սարդիոն են։",
        "13": "Ինչպես ամռան ձյունն է օգնություն տոթից կիզվողի համար, այնպես էլ հավատարիմ պատգամաբերը՝ իրեն ուղարկողների համար, որոնք հույսը կապել են նրա հետ։",
        "14": "Նրանք, ովքեր սուտ խոստումներով են պարծենում, նման են սաստիկ հողմերի, ամպերի և անձրևների։",
        "15": "Երկայնամտությունից հաջողություն է գտնում թագավորը, անսանձ լեզուն փշրում է ոսկորները։",
        "16": "Որդյա՛կ, երբ մեղր գտնես, չափո՛վ կեր. որ չհագենաս և չփսխես։",
        "17": "Քո ոտքով քի՛չ հաճախիր բարեկամիդ, որ չձանձրանա քեզնից և չատի քեզ։",
        "18": "Սրած սուր նետի և սուսերի պես է իր բարեկամի մասին սուտ վկայություն տվողը։",
        "19": "Չարի ճանապարհները և անօրենի ոտքերը պիտի կորչեն չարի օրը։",
        "20": "Ինչպես քացախն է անօգուտ վերքին, այնպես էլ մարմնի ցավերից տրտմում է սիրտը։",
        "20ա": "Ինչպես ցեցը հագուստին, որդը՝ փայտին, այնպես էլ տրտմությունը վնաս է մարդու սրտին։",
        "21": "Եթե քաղցած է թշնամիդ, կերակրի՛ր նրան, եթե ծարավ է, խմելու ջո՛ւր տուր։",
        "22": "Եթե այդ անես, նրա գլխին կրակի կայծեր կկուտակես, և Տերը քեզ բարություն կհատուցի։",
        "23": "Հյուսիսի քամին ամպեր է բերում, լիրբ երեսը գրգռում է լեզուն։",
        "24": "Լավ է ապրել տանիքի տակ՝ մի անկյունում, քան նույն տան մեջ՝ բամբասող կնոջ հետ։",
        "25": "Ինչպես պաղ ջուրն է ծարավ մարդուն հաճելի, այնպես էլ հեռվից եկած բարի լուրը։",
        "26": "Ինչպես մեկը խցանում է աղբյուրի ակը և ապականում ջրերի հոսանքը, այնպես էլ տգեղ է արդարի կորանալը ամբարիշտի առջև։",
        "27": "Շատ մեղր ուտելը լավ չէ, բայց հարկավոր է հարգել պատվական խոսքերը։",
        "28": "Առանց խորհրդի գործ անող մարդը նման է պարիսպները կործանված քաղաքի։"
    },
    "26": {
        "1": "Ինչպես ցողը՝ ամռանը, և անձրևը՝ հունձի ժամանակ, այնպես էլ հարգի չէ պատիվը անզգամին։",
        "2": "Ինչպես թռչուններն ու ճնճղուկներն են թռչում, այնպես էլ ոչ մեկը զուր անեծքներ չի տալիս։",
        "3": "Ինչպես մտրակը՝ ձիու և խթանը՝ էշի համար է, այնպես էլ գավազանն է անմիտ ազգի համար։",
        "4": "Անզգամին մի՛ պատասխանիր ըստ նրա անզգամության, որ նրան նմանվող չլինես։",
        "5": "Այլ արժանի պատասխա՛ն տուր նրան, որ ինքն իրեն իմաստուն չձևացնի։",
        "6": "Իր ճանապարհի համար նախատինք պիտի ստանա նա, ով անմիտ պատգամատարի հետ լուր կուղարկի։",
        "7": "Խափանի՛ր անմիտի ոտքի ընթացքը և նրա բերանի առակը։",
        "8": "Ով պատիվ է տալիս անմիտին, նման է մարդու, որ քար է դնում պարսատիկի մեջ։",
        "9": "Հարբեցողի ձեռքերը լի են փշով, իսկ ծառայությունը անմիտի ձեռքերում է։",
        "10": "Բոլոր անմիտների մարմինները պիտի ալեկոծվեն, որ խորտակվեն նրանց հիմարությունները։",
        "11": "Ինչպես շունն է դառնում ատելի, երբ դառնում է իր փսխածին, այնպես էլ անմիտն է իր չարությամբ, երբ դառնում է դեպի իր մեղքերը։",
        "11ա": "Ամոթ կա, որ մեղքերի մեջ է գցում, ամոթ էլ կա, որ փառք ու շնորհ է պարգևում։",
        "12": "Տեսել եմ մարդ, որ պարծեցել է իր իմաստնությամբ, բայց անմիտից ավելի հույս կա, քան նրանից։",
        "13": "Երբ ծույլին ուզում ես տեղ ուղարկել, ասում է. «Առյուծ կա ճանապարհին, հրապարակում՝ սպանողներ»։",
        "14": "Ինչպես դռներն են շրջվում ծխնիի մեջ, այնպես էլ ծույլն է իր մահճի մեջ։",
        "15": "Ծույլն իր ձեռքերը թաքցնում է ծոցում և ծուլանում իր բերանը տանել։",
        "16": "Ծույլն իր աչքին ավելի իմաստուն է թվում, քան նա, ով հարստության ավետիս է բերում։",
        "17": "Ուրիշի դատին խառնվողը նման է շան պոչին ձեռքը գցողին։",
        "18": "Կան փորձիչներ, որ առարկում են մարդկանց, իսկ երբ մեկը շտապում է կանխել, հակադրվելով ընկճվում են։",
        "19": "Այդպես էլ վարվում են այն բոլոր մարդիկ, որ դարանակալ են լինում իրենց բարեկամներին, և երբ կշտամբվում են, ասում են՝ «Կատակում էինք»։",
        "20": "Շատ փայտից բորբոքվում է հուրը, որտեղ չկա երկմիտ, դադարում է կռիվը։",
        "21": "Ածխափայտից շիկանում է վառարանը, փայտը բորբոքում է կրակը, բանսարկուն էլ կռիվ է հրահրում։",
        "22": "Շողոքորթների խոսքերը փաղաքշող են, բայց կռվի պատճառ են դառնում։",
        "23": "Ով արծաթը նենգությամբ է տալիս, նման է խեցու. ողորկ շուրթերը ծածկում են տրտմագին սրտերը։",
        "24": "Ով կոծում է թշնամու վրա, շուրթերով բացահայտում է ամեն ինչ, և իր սրտում նենգություն է նյութում։",
        "25": "Եթե թշնամիդ քեզ աղաչի և բարձրաձայն աղերսի, մի՛ հավատա նրան, քանզի յոթ չարիք կա նրա սրտում։",
        "26": "Ով թաքցնում է թշնամությունը, հայտնի է դարձնում նենգությունը. խորագետն ատյանում թաքցնում է իր վնասը։",
        "27": "Ընկերոջ փոս փորողն ինքն է ընկնելու մեջը. ուրիշի վրա քար գլորողն իր վրա է գլորում։",
        "28": "Սուտ լեզուն ատում է ճշմարտությունը. շատախոս բերանը խռովություն է պատճառում։"
    },
    "27": {
        "1": "Վաղվա օրով մի՛ պարծեցիր, քանզի չգիտես, վաղն ինչ կլինի քեզ հետ։",
        "2": "Թող ընկերդ քեզ գովի, ոչ թե քո բերանը, օտա՛րը և ոչ թե շուրթերդ։",
        "3": "Քարը ծանր է, ավազը դժվար է բարձրացնել, իսկ անզգամի բարկությունը երկուսից էլ ծանր է։",
        "4": "Ցասումն անողորմ է, բարկությունը՝ սաստիկ, իսկ նախանձը պակաս չէ ոչ մեկից։",
        "5": "Լավ է բաց հանդիմանությունը, քան ծածուկ բարեկամությունը։",
        "6": "Լավ են բարեկամի ապտակները, քան թշնամու կեղծ համբույրը։",
        "7": "Հագեցած մարդն արհամարհում է մեղրն ու խորիսխը, բայց քաղցածին դառն էլ քաղցր է թվում։",
        "8": "Իր տեղից օտար տեղ գնացած մարդն իրեն ստրուկ է զգում բույնը լքած թռչունի պես։",
        "9": "Սիրտը զվարճանում է յուղով, խնկով և գինով, և հոգին թոթափվում է տրտմությունից։",
        "10": "Մի՛ լքիր քո բարեկամին և քո հոր բարեկամին, և մի՛ մտիր եղբորդ տունը քո տառապանքի ժամանակ. մոտիկ հարևանը հեռու եղբորից լավ է։",
        "11": "Որդյա՛կ, իմաստո՛ւն եղիր, որ սիրտդ ուրախ լինի, և վանի՛ր քեզնից նախատինքի խոսքերը։",
        "12": "Խորագետը խուսափում է գալիք չարից, իսկ անզգամներն ընդառաջ են ելնում և տուժում։",
        "13": "Հանի՛ր նրա հանդերձանքը, ով չափից անց է թշնամանք տածում, քանզի նա ուրիշին էլ է ապականում։",
        "14": "Ով առավոտյան բարձրաձայն գովում է բարեկամին, ոչնչով առավել չէ, քան նրան անիծողը։",
        "15": "Ինչպես ձմեռային կաթոցն է մարդուն հանում իր տնից, այնպես էլ անզգամ կինն է իր մարդուն հանում իր տնից։",
        "16": "Խիստ է հյուսիսի քամին, բայց հաջողության անունն է կրում։",
        "17": "Երկաթը երկաթ է խարտում, մարդն էլ՝ երեսն ընկերոջ։",
        "18": "Ով թզենի է տնկում, պիտի նրա պտուղն ուտի, ով իր տիրոջն է պահում, պիտի պատվվի։",
        "19": "Ինչպես մարդկանց դեմքերը նման չեն իրար, այնպես էլ մարդկանց սրտերն իրար նման չեն։",
        "20": "Ինչպես դժոխքն ու կորուստն են անհագ, այնպես էլ աչքերն ագահ մարդու։",
        "20ա": "Խրատ չլսող, ցոփ լեզու ունեցող մարդիկ պիղծ են Տիրոջ առջև հանդուգն աչքերով։",
        "21": "Արծաթն ու ոսկին ձուլարանն է փորձում, իսկ մարդուն՝ գովաբանողների բերանը։",
        "21ա": "Անօրենի սիրտը չարիքներ է փնտրում, իսկ ուղիղ սիրտը՝ գիտություն։",
        "22": "Կարող ես անզգամին հարվածել և անարգել ատյանում, սակայն նրա անզգամությունը չես հեռացնի նրանից։",
        "23": "Քո հոտի նկատմամբ խոհեմությամբ հոգատա՛ր եղիր, և կարեկից՝ քո երամակների հանդեպ,",
        "24": "քանզի մարդու ուժը, զորությունն ու իշխանությունը հավերժ չեն և չեն տրվում նրան սերնդեսերունդ։",
        "25": "Խնամքո՛վ վարվիր դաշտի կանաչի հետ, որ խոտ հնձես, և դալար խո՛տ հավաքիր,",
        "26": "որ ոչխարներդ բրդաբեր լինեն, խնամի՛ր դաշտերը, որ գառներ ունենաս։",
        "27": "Որդյա՛կ, ինձնից սովորի՛ր զորավոր պատգամներ՝ քո տան ապրուստի և քո բարեկամների ապրուստի համար։"
    },
    "28": {
        "1": "Փախչում է ամբարիշտը՝ առանց մեկից հալածվելու, իսկ արդարն առյուծի նման աներկյուղ է։",
        "2": "Ամբարիշտների մեղքերի պատճառով հուզվում են դատարանները, իսկ խորագետը հանգցնում է դրանք։",
        "3": "Հզորն ամբարշտությամբ կեղեքում է աղքատին։ Ինչպես սաստիկ և անշահ անձրևը,",
        "4": "նրանք էլ մերժում են օրենքները և գովում ամբարշտությունը. իսկ նրանք, որ սիրում են օրենքը, իրենց պարսպով են շրջապատում։",
        "5": "Չարերը չեն մտաբերում իրավունքը, իսկ Տիրոջը փնտրողները խելամուտ են ամեն ինչում։",
        "6": "Ավելի լավ է ճշմարտությամբ ընթացող աղքատը, քան սուտ մեծատունը։",
        "7": "Իմաստուն որդին պահում է օրենքը, իսկ որկրամոլներին միացողն անարգում է իր հորը։",
        "8": "Ով իր տունը տոկոսներով և վաշխով է լցնում, հավաքում է նրա համար, ով ողորմում է աղքատին։",
        "9": "Ով շեղում է իր ականջը, որ օրենքը չլսի, պղծում է իր ուխտը։",
        "10": "Ով չար ճանապարհով մոլորեցնում է ուղղամիտներին, ապականության մեջ է ընկնելու։ Անբիծները պիտի բաժանեն բարիքները, անօրենները պիտի անցնեն բարիքների կողքով և չեն մտնելու նրանց մեջ։",
        "11": "Մեծահարուստն իր աչքին իմաստուն է թվում, իսկ հանճարեղ աղքատը դատապարտում է նրան։",
        "12": "Արդարներին օգնական լինելուց փառքը մեծ է լինելու, իսկ ամբարիշտների տեղերում կոտորվում են մարդիկ։",
        "13": "Ով ծածկում է ամբարշտությունը, հաջողություն չի ունենա, իսկ ով վեր հանի և դատապարտի, սիրո կարժանանա։",
        "14": "Երանելի է այն մարդը, որ արհամարհում է ամեն ինչ երկյուղածության պատճառով, իսկ խստասիրտը կընկնի չարիքների մեջ։",
        "15": "Ով աղքատ է, քաղցած առյուծի և ծարաված գայլի պես դաժան կլինի խեղճ ժողովրդի համար։",
        "16": "Մտքից զուրկ թագավորը մեծ կեղեքող է, իսկ անիրավություն ատողը երկարակյաց կլինի։",
        "17": "Մահապարտին երաշխավորողը փախստական է դառնում և չի դադարում։",
        "17ա": "Խրատի՛ր որդուդ, և քեզ կհանգստացնի. զարդ կլինի անձիդ համար և չի հնազանդվի անօրեն ազգի։",
        "18": "Ով գնում է արդարությամբ, օգնություն է գտնելու, իսկ ով թյուր ճանապարհ է բռնում, նրանով կխճճվի։",
        "19": "Ով մշակում է իր հողը, կհագենա հացով, իսկ ով դատարկաբանների հետևից է գնում, անտուն կմնա։",
        "20": "Հավատարիմ մարդը մեծ օրհնություն պիտի գտնի, իսկ չարագործը պատուհասից չի փրկվելու։",
        "21": "Ով չի պատկառում արդարներից, արժանի չէ գովասանքի։ Ով կեղծորեն խուսափում է անօրեններին հանդիմանելուց, բարի չէ. այդպիսին մարդ կվաճառի մի կտոր հացով։",
        "22": "Չարաչք մարդը շտապում է հարստանալ և չգիտի, որ ողորմածը պիտի հաղթի իրեն։",
        "23": "Ով հանդիմանում է մարդուն նրա ճանապարհի համար, ավելի շնորհ պիտի գտնի, քան լեզվով շողոքորթողը։",
        "24": "Ով մերժում է իր հորը կամ մորը և դա մեղանչել չի համարում, նա կցորդ է ամբարիշտ մարդկանց։",
        "25": "Ագահ մարդը հակառակություն է բորբոքում, բայց Տիրոջը հուսացողն հոգածություն կգտնի։",
        "26": "Իր սրտի հանդգնությանն հուսացողը անզգամ է, իսկ իմաստությամբ գնացողը կփրկվի։",
        "27": "Աղքատներին տվողը չի՛ աղքատանա, իսկ ով իր աչքը շրջում է նրանցից, շատ բանի կարոտ կմնա։",
        "28": "Ամբարիշտների բարձրանալուց հեծում են արդարները, բայց նրանց կորստյամբ բազմանում են արդարները։"
    },
    "29": {
        "1": "Լավ է հանդիմանող մարդը, քան համառողը, քանզի եթե կրակը սրան շեշտակի հարվածի, բուժում չի լինի։",
        "2": "Արդարների գովասանքից ուրախանում են ժողովուրդները. ամբարիշտների իշխանության տակ հեծում են արդարները։",
        "3": "Իմաստություն սիրողը ուրախացնում է իր հորը, իսկ բոզարածը կործանում է նրա հարստությունը։",
        "4": "Արդար թագավորը զորացնում է իր երկիրը, իսկ անօրենը կործանում է այն։",
        "5": "Ով կռիվ է փնտրում բարեկամի դեմ, ծուղակ է լարում իր ոտքերի համար։",
        "6": "Մեղավոր մարդու համար սաստիկ որոգայթ կլարվի, իսկ արդարը ուրախության և խնդության մեջ պիտի լինի։",
        "7": "Արդարը գիտե աղքատների դատը տեսնել, իսկ ամբարիշտը խելամուտ չի լինում իմանալու, աղքատն էլ իրավախոհ միտք չունի։",
        "8": "Անօրեն մարդիկ քաղաքը մատնում են հրո ճարակի, իսկ իմաստունները վանում են բարկությունը։",
        "9": "Իմաստունը դատում է ազգերին, իսկ անզգամը ծաղրելի է դառնում իր բարկության մեջ և չի ակնածում։",
        "10": "Արյունռուշտ մարդիկ ատում են արդարին, իսկ ուղղամիտները համակրում են նրա հոգին։",
        "11": "Անզգամն իր ողջ բարկությունը միանգամից է թափում, իսկ իմաստունը համբերում է հեզությամբ։",
        "12": "Թագավորը և նրա հետ բոլոր եղողները, որ ունկնդիր են անիրավ խոսքերի, անօրեններ են։",
        "13": "Փոխ տվողն ու փոխ առնողը նույն տեղն են հասնելու, Տերը երկուսին էլ առերեսելու է։",
        "14": "Աղքատներին ճշմարտությամբ դատող թագավորի աթոռը միշտ հաստատուն պիտի մնա։",
        "15": "Ծեծն ու կշտամբանքն իմաստություն են տալիս. մոլորված երեխան ամոթով է թողնելու իր ծնողներին։",
        "16": "Ամբարիշտների բազմանալուց շատանում են մեղքերը, իսկ արդարները պիտի ապրեն, որ տեսնեն նրանց կործանումը։",
        "17": "Խրատի՛ր որդուդ, և քեզ հանգիստ կպարգևի և քո հոգուն զարդ պիտի դառնա։",
        "18": "Անօրեն ազգն առաջնորդ չի գտնի, իսկ ով պահում է օրենքը, երանելի է։",
        "19": "Վատ ծառան խոսքով չի խրատվում, թեև հասկանում, բայց չի ընդունում։",
        "20": "Երբ հանդուգն խոսող մարդ գտնես, իմացի՛ր, որ ավելի հույս կա անզգամի, քան նրա համար։",
        "21": "Ով մանկությունից փափկասուն է լինում, ծառա պիտի դառնա, ապա մորմոքի իր մեջ։",
        "22": "Անզգամ մարդը հակառակություն է փորում. հեզ մարդը դադարեցնում է մեղքերը, իսկ բարկասիրտ մարդը խորացնում է մեղքերը։",
        "23": "Ամբարտավանությունը մարդուն նկուն պիտի դարձնի, իսկ խոնարհներին Տերը պիտի փառավորի։",
        "24": "Ով բաժնեկից է դառնում գողերին, ատում է իր հոգին. երդում են տալիս, որ լսածի մասին չպատմեն,",
        "25": "Բայց մարդկանցից վախի և ամոթի պատճառով պիտի հայտնվեն և կործանվեն. իսկ Տիրոջը հուսացողը ուրախ պիտի լինի։ Ամբարշտությունը մարդուն տանում է գայթակղության, իսկ ով Տիրոջն է ապավինում, պիտի փրկվի։",
        "26": "Շատերն են շողոքորթում իշխաններին, բայց մարդու իրավունքը Տիրոջից է գալիս։",
        "27": "Անօրեն մարդը պիղծ է արդարի համար, և անօրենի համար պիղծ է ճանապարհն ուղիղ։"
    },
    "30": {
        "1": "Մարդն Աստծու հավատացյալներին այս պիտի ասի.",
        "2": "«Լավ է լռեմ, քանի որ բոլոր մարդկանցից ավելի անմիտ եմ, և իմ մեջ չկա՛ մարդկային իմաստություն։",
        "3": "Աստված ինձ իմաստություն սովորեցրեց, և ես սրբերի գիտությանը խելամուտ եղա ու սրբությունները ճանաչեցի.",
        "4": "ո՞վ երկինք ելավ և իջավ, ո՞վ հավաքեց հողմերն իր գոգի մեջ, ո՞վ ամփոփեց ջրերն իր հանդերձի մեջ, ո՞վ հաստատեց երկրի ծագերը։ Ի՞նչ է նրա անունը, կամ ի՞նչ է նրա որդու անունը։",
        "5": "Հաստա՛տ իմացիր, որ Աստծու բոլոր խոսքերն ընտիր են, և նա իր երկյուղածների վերակացուն է։",
        "6": "Նրա խոսքերին ոչինչ մի՛ ավելացրու, որ նա քեզ չհանդիմանի, և դու ստախոս չլինես»։",
        "7": "Երկու բան եմ խնդրում քեզնից. մինչ մեռնելս շնորհներդ ինձնից մի՛ հանիր։",
        "8": "Սուտ և զուր խոսքը հեռո՛ւ տար ինձնից։ Հարստություն և աղքատություն մի՛ տուր ինձ, այլ կշռի՛ր ինձ արժանին բավականությամբ։",
        "9": "Չլինի թե հարստանամ և ստեմ ու ասեմ. «Ո՞վ է ինձ տեսնում». կամ աղքատանամ ու գողանամ և երդվեմ իմ Աստծով։",
        "10": "Ծառային մի՛ մատնիր իր տիրոջ ձեռքը, որ բնավ չանիծի քեզ, և դու չապականվես։",
        "11": "Չար ծնունդն անիծում է իր հորը և չի օրհնում իր մորը։",
        "12": "Չար ծնունդն արդար է երևում իր աչքին, բայց չի լվացել կեղտն իր անձի։",
        "13": "Չար ծնունդն ամբարտավան աչքեր ունի, և հպարտ են նրա թարթիչները։",
        "14": "Չար ծնունդի ատամները սուսեր են, ժանիքները՝ դանակներ՝ երկրի խոնարհներին և խեղճ մարդկանց մաշելու և ուտելու համար։",
        "15": "Տզրուկը երեք դուստր ուներ շատ սիրելի, երեքն էլ չկշտացրին նրան, չորրորդն էլ չկարողացավ կշտացնել, որ նա ասեր. «Բավական է»։",
        "16": "Դխոժքն ու մահը, տարտարոսն ու կանանց սերը, երկիրը, որ չի հագենում ջրով, ջուրը և հուրը չեն ասում երբեք. «Բավական է»։",
        "17": "Աչքը, որ արհամարհում է հորը և անարգում մոր ծերությունը, ձորերի ագռավները պիտի հանեն, և արծիվների ձագերը պիտի հոշոտեն։",
        "18": "Երեք բան կա, որ անհնար է ինձ իմանալ, և չորրորդը, որ չեմ ճանաչում.",
        "19": "թռչող արծվի ուղին՝ օդում, օձի ճամփան՝ քարի վրա, ծովով անցնող նավի ճամփան և երիտասարդի ճանապարհները։",
        "20": "Այդպես է նաև շնացող կնոջ ճանապարհը. երբ որևէ բան է անում, լվացվում է և ասում. «Ոչինչ չեմ արել»։",
        "21": "Երեք բանից է դողում երկիրը և չորրորդից չի հանդարտվում.",
        "22": "Ծառան, որ թագավոր է դառնում, անմիտը, որ կշտանում է հացով,",
        "23": "աղախինը, որ դուրս է հանում իր տիրուհուն, և ատելի կինը, որ հանդիպում է բարի մարդու հետ։",
        "24": "Չորս բան կա, որ փոքր են երկրի վրա, և դրանք իմաստուններից իմաստուն են.",
        "25": "մրջյունը, որ զորություն չունի, իր կերակուրը ամռանն է պատրաստում,",
        "26": "Ճագարը, որ անզոր տեսակից է և իր բույնը քարերի մեջ է շինում,",
        "27": "մորեխը, որ թագավոր չունի, կարծես մեկի հրամանով հավաքվում է զորաժողովի,",
        "28": "և սարդը՝ ճանկերով պատից կպչող, որին հեշտ է որսալ, բնակվում է թագավորների հարկի տակ։",
        "29": "Երեք բան կա, որ շրջում են վեհապանծ, և չորրորդը, որ ճեմում է գեղեցիկ.",
        "30": "առյուծի կորյունը, որ հզոր է բոլոր անասուններից, չի վախենում և թիկունք չի դարձնում անասուններին,",
        "31": "աքաղաղը, որ սիգալով շրջում է հավերի մեջ, նոխազը, որ հոտն է առաջնորդում, և թագավորը, որ խոսում է հրապարակավ ազգերի մեջ։",
        "32": "Եթե անձդ հաճույքի մատնես և ձեռքդ կռվով երկարես, պիտի անարգվես։",
        "33": "Կթի՛ր կաթը, և յուղ կդառնա, իսկ եթե պտուկներն ուժեղ ճմլես, արյուն կգա։ Իսկ եթե ձգձգես խոսքը, դատաստան ու կռիվ դուրս կգա։"
    },
    "31": {
        "1": "Իմ խոսքերն Աստծու կողմից են ասված՝ նման թագավորի խրատի, որ նրան ուսուցանել է իր մայրը։",
        "2": "Օ՜, որդյա՛կ, Աստծու խոսքերն են, առաջնեկդ, քեզ եմ ասում, որդյա՛կ. Օ՜, որդյա՛կ, որովայնիս պտուղ. Օ՜, որդյա՛կ, իմ ուխտերի զավակ։",
        "3": "Մի՛ տուր կանանց հարստությունդ, ոչ էլ քո կյանքդ ու միտքդ՝ հետին խորհուրդների.",
        "4": "խոհեմությա՛մբ գործիր ամեն բան, խոհեմությա՛մբ գինի խմիր։ Մեծամեծերը բարկասիրտ են, թող գինի չխմեն,",
        "5": "որ չհարբեն և չմոռանան իմաստությունը և չկարողանան ուղիղ դատել թույլին։",
        "6": "Տրտմածներին խմի՛չք տվեք, և գինի՛ տվեք տառապյալներին,",
        "7": "Որ խմեն և մոռանան իրենց թշվառությունը և չհիշեն իրենց ցավերը։",
        "8": "Աստծու խոսքո՛վ բաց քո բերանը և ողջամտությա՛մբ դատիր բոլորին,",
        "9": "ընտրի՛ր և զատի՛ր աղքատին ու թույլին։",
        "10": "Եթե առաքինի կին գտնվի, բոլոր պատվական քարերից թանկագին կլինի։",
        "11": "Ամուսնու սիրտը վստահ է նրա վրա, և նա երբեք ավարի կարոտ չի լինի։",
        "12": "Ողջ կյանքում գործակից է դառնում իր ամուսնուն բարիքի և ոչ թե չարիքի մեջ։",
        "13": "Բուրդ և կտավ գտնելով՝ պիտանի հանդերձներ է պատրաստում իր ձեռքերով։",
        "14": "Եվ եղավ շահավետ նավի նման. հեռվից գանձեր է հավաքում։",
        "15": "Արթնանում արշալույսին, կերակուր է տալիս տնեցիներին և գործ՝ նաժիշտներին։",
        "16": "Գեղեցիկ արտ տեսնելիս՝ գնում է այն և իր ձեռքի աշխատանքով մշակում է իր հողը։",
        "17": "Մեջքին պինդ գոտի կապած՝ բազուկները գործի մեջ է դնում",
        "18": "ու ճաշակում գործի քաղցրությունը, և ողջ գիշեր չի մարում նրա ճրագը։",
        "19": "Ձեռքը օգուտին մեկնած՝ անձանձրույթ մատներով իլիկ է պտտում։",
        "20": "Ձեռքը բաց է աղքատներին, և բաժին է տալիս խեղճերին։",
        "21": "Եթե ամուսինը ուշանա էլ, չի մտահոգվում տան համար, քանզի բոլորին, ովքեր նրա հետ են, կրկնակի հագուստ է հագցրել։",
        "22": "Ամուսնու համար բեհեզ և ծիրանի է գործել իսկ իր համար՝ ծածկոցներ։",
        "23": "Երևելի է նրա ամուսինը դրսում, երբ նստում է ժողովրդի մեջ՝ երկրի բնակիչների ու ծերերի խորհրդի մեջ։",
        "24": "Կինը կտավ է պատրաստում և վաճառում և ծածկոցներ՝ քանանացիներին։",
        "25": "Չափով և իմաստությամբ է բացում բերանը և սահման դնում իր լեզվին։",
        "26": "Ուժ և վայելչություն հագած՝ ուրախ պիտի լինի իր վերջին օրերին։",
        "27": "Նրա տան ճանապարհները պարկեշտ են, և նա պարապության հաց չի կերել։",
        "28": "Նրա ողորմածությունները իր որդիներին ոտքի են կանգնեցնում և մեծարում։ Նրա ամուսինը գովում է նրան՝ ասելով.",
        "29": "«Բազում դուստրեր հարստություն ստացան, շատերը սխրանք գործեցին, բայց դու գերազանց եղար և բոլորից անցար։",
        "30": "Կեղծ հաճություն և սին գեղեցկություն չկա քո մեջ»։ Քանզի իմաստուն և բարեպաշտ կինը պիտի օրհնվի։ Նա պատիվ է տալիս Աստծուց երկյուղածներին,",
        "31": "դուք էլ պատի՛վ տվեք նրան նրա շուրթերի պտղից, և թող նրա ամուսինը գովվի դրսում. քանզի մարդու ճանապարհներն իր հայացքի առջև են ընթանում, և նա հաջողություն պիտի գտնի հավիտյանս հավիտենից։"
    }
}