{
    "1": {
        "1": "Տիրոջ պատգամը, որ եղավ Բաթուելի որդի Հովելին Եզեկիայի օրերին։",
        "2": "Լսե՛ք այս, ծերե՛ր, ակա՛նջ դրեք, երկրի բոլո՛ր բնակիչներ. եղե՞լ է այսպիսի բան ձեր օրերում կամ ձեր հայրերի օրերում։",
        "3": "Պատմե՛ք սա ձեր որդիներին, և ձեր որդիները՝ իրենց որդիներին, և նրանց որդիները՝ ուրիշ սերնդի։",
        "4": "Թրթուրի մնացորդները մորեխը կերավ, մորեխի մնացորդները ջորյակը կերավ, և ջորյակի մնացորդները կերավ երևիլը։",
        "5": "Սթափվե՛ք, գինուց հարբածնե՛ր, լացե՛ք և սգացե՛ք բոլորդ, որ խմում եք գինին մինչև հարբելը, որովհետև վերցվեց ձեր բերանից ուրախությունն ու խնդությունը։",
        "6": "Քանի որ մի հզոր և անթիվ ազգ ելավ իմ երկրի դեմ. նրա ատամները՝ առյուծի ատամներ, և նրա ժանիքներն առյուծի կորյունի ժանիքներ են։",
        "7": "Ավերեց իմ որթատունկը և իմ թզենիները ոչնչացրեց, ամբողջությամբ ցնցեց ու գցեց այն և կեղևահան արեց նրա ճյուղերը։",
        "8": "Ողբա՛ ինձ, ինչպես քուրձ հագած հարսը՝ իր ամուսնու համար։",
        "9": "Զոհաբերություններն ու պատարագները վերացան Տիրոջ տնից. սո՛ւգ արեք, քահանանե՛ր՝ զոհասեղանի պաշտոնյանե՛ր,",
        "10": "քանի որ ավերվեցին դաշտերը։ Թող սուգ անի երկիրը, որովհետև ապականվեց ցորենը, ցամաքեց գինին, նվազեց ձեթը։",
        "11": "Ողբացե՛ք, մշակնե՛ր՝ ունեցվածքով հանդերձ, ցորենի և գարու վրա, որովհետև վերացավ այգեկութն ագարակից,",
        "12": "ցամաքեց որթատունկը, պակասեցին թուզն ու նուռը, արմավն ու խնձորը, և ագարակի ամեն ծառ չորացավ, քանի որ մարդկանց որդիներն ուրախությունն ամոթ դարձրին։",
        "13": "Քո՛ւրձ հագեք, ողբացե՛ք, քահանանե՛ր, սո՛ւգ արեք, զոհասեղանի պաշտոնյանե՛ր, մտե՛ք, քուրձո՛վ քնեք, Աստծու պաշտոնյանե՛ր, քանի որ ձեր Աստծու տնից պակասեցին զոհաբերություններն ու պատարագները։",
        "14": "Սրբագործե՛ք պահքը, աղո՛թքը քարոզեք, հավաքե՛ք ծերերին, երկրի բոլո՛ր բնակիչներ, ձեր Աստծու տանը և ամբողջ սրտով աղաղակե՛ք Տիրոջը։",
        "15": "Վա՜յ ինձ, վա՜յ ինձ, վա՜յ ինձ այն օրը, որովհետև մոտ է Տիրոջ օրը. որպես թշվառության վրա թշվառություն կգա",
        "16": "ձեր աչքերի առաջ. ձեր Աստծու տնից պակասեցին կերակուրները, ուրախությունն ու խնդությունը։",
        "17": "Խայտացին երինջներն իրենց մսուրներում, ավերվեցին գանձարանները, կործանվեցին շտեմարանները, քանի որ ցորենը խորշակահար եղավ։",
        "18": "Ի՞նչ ամբարեմ նրանց մեջ։ Լացեցին նախիրների հոտերը, որովհետև նրանք արոտավայր չունեին, և ոչխարների հոտերը սատկեցին։",
        "19": "Քեզ եմ աղաղակելու, Տե՛ր, որովհետև հուրը ոչնչացրեց անապատի գեղեցկությունը, և բոցն այրեց ագարակի բոլոր ծառերը։",
        "20": "Վայրի երեն քեզ նայեց, քանի որ ցամաքեցին ջրերի վտակները, և հուրը կերավ անապատի գեղեցկությունը։"
    },
    "2": {
        "1": "Փո՛ղ հնչեցրեք Սիոնում, քարո՛զ կարդացեք իմ սուրբ լեռան վրա. թող հավաքվեն երկրի բոլոր բնակիչները, քանի որ հասել է Տիրոջ օրը, քանի որ մոտ է",
        "2": "խավարի և մեգի օրը, ամպի և մառախուղի օրը։ Իբրև առավոտ՝ բազմամարդ և հզոր զորքը կտարածվի լեռների վրա. դրա նմանը չի եղել երբևիցե, և դրանից հետո էլ չի լինի սերնդեսերունդ։",
        "3": "Նրա առջևից լափող կրակ է, նրա հետևից՝ բորբոքված բոց. նրա առջևում երկիրը որպես վայելչության դրախտ է, իսկ նրա հետևում՝ ավերված դաշտ. և փրկվող չի լինի նրանից։",
        "4": "Նրա տեսքը երիվարների տեսքի նման է. կարշավեն հեծյալների նման,",
        "5": "կասպատակեն ինչպես կառքերի շաչյունը՝ լեռների գագաթներին, ինչպես կրակի բոցի ձայնը, որ ուտում է եղեգը, ինչպես պատերազմի պատրաստված բազմամարդ ու հզոր զորքը։",
        "6": "Նրա առջև կկործանվեն ազգեր, և ամեն մի դեմք սևացած պտուկի կնմանվի։",
        "7": "Կհարձակվեն որպես ախոյաններ, և պատերազմող մարդկանց նման կելնեն պարիսպների վրա. յուրաքանչյուրն իր ճանապարհով կգնա, և չեն շեղվի իրենց շավիղներից։",
        "8": "Մարդն իր եղբորից և ընկերոջից չի զատվի։ Իրենց ծանր զենքերով կգնան և իրենց նետերով կընկնեն, բայց չեն վախճանվի։",
        "9": "Կարշավեն քաղաքի վրա, կընթանան պարիսպների վրայով, կդիմեն դեպի ապարանքները և գողերի նման ներս կմտնեն պատուհաններից։",
        "10": "Նրա առջև երկիրը կխռովվի, և երկինքը կշարժվի, արեգակն ու լուսինը կխավարեն, և աստղերը կթաքցնեն իրենց լույսը։",
        "11": "Եվ Տերն իր ձայնը կհնչեցնի իր զորքի առաջ, քանի որ չափազանց մեծաթիվ է նրա բանակը, և հզոր՝ նրա պատերազմական գործը. քանի որ մեծ է Տիրոջ օրը, մեծ և չափազանց փառավոր, և ո՞վ կարժանանա դրան։",
        "12": "«Եվ արդ, ասում է Տերը՝ ձեր Աստվածը, դարձե՛ք ինձ ձեր ամբողջ սրտով, պահքով, լալով ու կոծելով։",
        "13": "Պատռե՛ք ձեր սրտերը և ոչ թե հագուստները և դարձե՛ք Տիրոջը՝ ձեր Աստծուն, որովհետև ողորմած է և գթած, համբերատար և բազումողորմ և զղջում է մարդկանց չարիքների համար»։",
        "14": "Ո՞վ գիտի, թերևս դառնա ու զղջա և իր հետևից թողնի օրհնություն, զոհաբերություններ ու պատարագներ Տիրոջը՝ մեր Աստծուն։",
        "15": "Փո՛ղ հնչեցրեք Սիոնում, սրբագործե՛ք պահքը, աղո՛թքը քարոզեք.",
        "16": "հավաքե՛ք ձեր ժողովրդին, սրբագործե՛ք ժողովարանը, ընտրե՛ք ծերերին, հավաքե՛ք կաթնակեր երեխաներին. թող փեսան ելնի իր սենյակից և հարսը՝ առագաստից։",
        "17": "Թող աստիճանների և զոհասեղանի միջև քահանաներն ու Տիրոջ պաշտոնյաները լաց լինեն և ասեն. «Խնայի՛ր, Տե՛ր, քո ժողովրդին, և քո ժառանգությունը նախատինքի մի՛ հանձնիր, որ ազգերը տիրեն նրան, որպեսզի հեթանոսների մեջ չասեն. “Ո՞ւր է նրանց Աստվածը”»։",
        "18": "Տերը նախանձախնդրությամբ լցվեց իր երկրի համար ու խնայեց իր ժողովրդին։",
        "19": "Եվ Տերը պատասխան տվեց իր ժողովրդին և ասաց. «Ահա ես ձեզ ցորեն, գինի և յուղ եմ ուղարկում. կգոհանաք դրանցով, և այլևս ձեզ չեմ հանձնի ազգերի նախատինքին։",
        "20": "Հյուսիսայինով կհալածեմ ձեզնից և նրան անջուր երկիր կվտարեմ, կկործանեմ նրա սկիզբն առաջին ծովում և նրա վերջը՝ վերջին ծովում. նրա թարախը կելնի, և կբուրի նրա հոտը, քանի որ մեծացան նրա գործերը։",
        "21": "Քաջալերվի՛ր, երկի՛ր, ցնծա՛ և ուրախացի՛ր, որովհետև Տերը մեծացրեց իր գործերը քեզ համար։",
        "22": "Քաջալերվի՛ր, վայրի՛ երե, որովհետև անապատի դաշտերը դալարեցին, որովհետև ծառը տվեց իր պտուղը, որթատունկն ու թզենին ցույց տվեցին իրենց զորությունը։",
        "23": "Սիոնի՛ որդիներ, ցնծացե՛ք և ուրախացե՛ք Տիրոջով՝ ձեր Աստծով, քանի որ Տերը ձեզ արդար կերակուր տվեց. և ձեզ համար կտեղան գարնանային և աշնանային անձրևները, ինչպես նախկինում։",
        "24": "Կլցվեն ցորենի կալերը, և կհորդեն գինու և յուղի հնձանները։",
        "25": "Ձեզ կհատուցեմ այն տարիների դիմաց, երբ մորեխը, ջորյակն ու թրթուրը կերան, և իմ մեծ զորքը, որ ուղարկեցի ձեզ վրա։",
        "26": "Եվ ուտելով կուտեք ու կհագենաք և կօրհնաբանեք Տիրոջ՝ ձեր Աստծու անունը, որ հրաշքներ գործեց ձեզ համար, և իմ ժողովուրդն այլևս չի ամաչի հավիտյան։",
        "27": "Եվ կիմանաք, որ ես Իսրայելի մեջ եմ, և ես եմ Տերը՝ ձեր Աստվածը, և չկա ոչ ոք ինձնից բացի, և իմ ժողովուրդը չի ամաչի հավիտյան։",
        "28": "Եվ կլինի, որ սրանից հետո իմ Հոգուց կհեղեմ ամեն մարմնի վրա, և կմարգարեանան ձեր որդիներն ու ձեր դուստրերը, ձեր ծերերը երազներով կերազեն, և ձեր երիտասարդները տեսիլքներ կտեսնեն։",
        "29": "Իմ ծառաների վրա և իմ աղախինների վրա այն օրերին իմ Հոգուց կհեղեմ, և կմարգարեանան։",
        "30": "Նշաններ ցույց կտամ վերևում՝ երկնքում, և նշաններ ներքևում՝ երկրի վրա. արյուն, հուր և ծխե մրրիկ։",
        "31": "Արեգակը կփոխվի խավարի, և լուսինը՝ արյան, նախքան Տիրոջ մեծ ու փառավոր օրվա գալուստը»։",
        "32": "Եվ կլինի, որ ամեն ոք, ով կանչի Տիրոջ անունը, կապրի, քանի որ Սիոն լեռան վրա և Երուսաղեմում կլինի փրկվածը, ինչպես որ ասաց Տերը, և ավետարանվածը, որոնց Տերը կկանչի իր մոտ։"
    },
    "3": {
        "1": "Եվ կլինի, որ սրանից հետո իմ Հոգուց կհեղեմ ամեն մարմնի վրա, և կմարգարեանան ձեր որդիներն ու ձեր դուստրերը, ձեր ծերերը երազներով կերազեն, և ձեր երիտասարդները տեսիլքներ կտեսնեն։",
        "2": "Իմ ծառաների վրա և իմ աղախինների վրա այն օրերին իմ Հոգուց կհեղեմ, և կմարգարեանան։",
        "3": "Նշաններ ցույց կտամ վերևում՝ երկնքում, և նշաններ ներքևում՝ երկրի վրա. արյուն, հուր և ծխե մրրիկ։",
        "4": "Արեգակը կփոխվի խավարի, և լուսինը՝ արյան, նախքան Տիրոջ մեծ ու փառավոր օրվա գալուստը։",
        "5": "Եվ կլինի, որ ամեն ոք, ով կանչի Տիրոջ անունը, կապրի, քանի որ Սիոն լեռան վրա և Երուսաղեմում կլինի փրկվածը, ինչպես որ ասաց Տերը, և ավետարանվածը, որոնց Տերը կկանչի իր մոտ։"
    },
    "4": {
        "1": "«Քանի որ ահա ես այն օրերին և այն ժամանակ, երբ դարձնեմ Հուդայի և Երուսաղեմի գերությունը,",
        "2": "կհավաքեմ բոլոր ազգերին, կիջեցնեմ նրանց Հովսափաթի ձորը և կդատեմ նրանց այնտեղ՝ հանուն իմ ժողովրդի և Իսրայելի՝ իմ ժառանգության, որ ցրվեցին բոլոր ազգերի մեջ և իմ երկիրը բաժանեցին։",
        "3": "Իմ ժողովրդի վրա վիճակ էին գցում. պատանիներին պոռնիկներին վարձ տվեցին, աղջիկներին վաճառում էին գինու դիմաց և խմում։",
        "4": "Եվ դուք դեռևս ինձ, ո՛վ Ծուր և Ծայդան [𝕸 և Ο΄ Տյուրոս և Սիդովն ] և այլազգիների ո՛ղջ Գալիլեա, մի՞թե ինչ-որ հատուցում կտաք ինձ կամ ոխ կպահեք իմ դեմ. անմիջապես ձեր հատուցումը ձեր գլխին կտամ։",
        "5": "Քանի որ իմ արծաթն ու ոսկին վերցրիք և ամենաընտիր ու գեղեցիկ անոթները տարաք ձեր մեհյանները,",
        "6": "Հուդայի որդիներին ու Երուսաղեմի որդիներին վաճառեցիք հույների որդիներին, որպեսզի նրանց մերժեք իրենց սահմաններից։",
        "7": "Արդ, ես կկանգնեցնեմ նրանց այնտեղից, որտեղ վաճառեցիք նրանց, և ձեր հատուցումը ձեր գլխին կտամ։",
        "8": "Ձեր որդիներին ու ձեր դուստրերին կմատնեմ Հուդայի որդիների ձեռքը, և նրանց գերության կվաճառեն հեռու-հեռավոր ազգի, քանի որ Տե՛րը խոսեց»։",
        "9": "Այս քարո՛զ կարդացեք ազգերին, մարտի ժա՛մ նշանակեք, արթնացրե՛ք պատերազմողներին, հավաքվե՛ք և ելե՛ք, պատերազմի բոլո՛ր տղամարդիկ։",
        "10": "Ձեր խոփերից սրե՛ր կռեք և ձեր գերանդիներից՝ գեղարդներ։ Թող տկարն ինքն իրեն խրախուսի, թե՝ «Հզոր եմ ես»։",
        "11": "Հավաքվե՛ք և մտե՛ք, բոլո՛ր ազգեր, շուրջանակի խմբվե՛ք այնտեղ. թող խաղաղ մարդը պատերազմող դառնա։",
        "12": "Թող բոլոր ազգերը զարթնեն ու գնան Հովսափաթի ձորը, քանի որ այնտեղ պիտի նստեմ՝ շուրջանակի դատելու բոլոր ազգերին։",
        "13": "Գործի՛ դրեք մանգաղը, որովհետև հասել է հունձը, մտե՛ք, կոխոտե՛ք, որովհետև լցվել են հնձանները, և հորերը՝ լեփ-լեցուն, քանի որ շատացան նրանց չարիքները։",
        "14": "Ձայներ հնչեցին դատաստանի ձորում, որովհետև Տիրոջ օրը մոտ է դատաստանի ձորին։",
        "15": "Արեգակն ու լուսինը կխավարեն, և աստղերը կթաքցնեն իրենց լույսը։",
        "16": "Տերը Սիոնից կգոչի և Երուսաղեմից իր ձայնը կհնչեցնի, և կշարժվեն երկինքն ու երկիրը։ Սակայն Տերը կխնայի իր ժողովրդին և կզորացնի Իսրայելի որդիներին։",
        "17": "«Եվ կճանաչեք, որ ես եմ Տերը՝ Աստված, որ բնակվում եմ իմ սուրբ լեռան՝ Սիոնի վրա. Երուսաղեմը սուրբ կլինի, և այլազգիներն այլևս չեն անցնի նրա միջով»։",
        "18": "Եվ կլինի, որ այն օրը լեռները քաղցրություն կբխեցնեն, բլուրները կաթ կհորդեն, և Հուդայի բոլոր աղբյուրները ջուր կբխեցնեն։ Եվ Տիրոջ տնից աղբյուր կբխի և կոռոգի եղեգների ձորը։",
        "19": "Եգիպտոսն ավերածության կվերածվի, և Եդովմը՝ ամայի դաշտի, Հուդայի որդիների անիրավությունների պատճառով, քանի որ արդար արյուն թափեցին իրենց մեջ։",
        "20": "Սակայն Հուդայի երկիրը հավիտյան կբնակվի, և Երուսաղեմը՝ սերնդեսերունդ։",
        "21": "Եվ կպահանջեմ նրանց արյունը և անպարտ չեմ թողնի, և Տերը կբնակվի Սիոնում։"
    }
}