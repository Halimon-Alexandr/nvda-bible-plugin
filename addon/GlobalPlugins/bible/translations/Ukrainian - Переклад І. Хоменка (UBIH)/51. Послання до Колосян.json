{
    "1": {
        "1": "Павло, Божою волею, апостол Христа Ісуса, та брат Тимотей",
        "2": "святим у Колоссах і вірним братам у Христі: благодать вам і мир від Бога, Отця нашого!",
        "3": "Ми дякуємо Богові й Отцеві Господа нашого Ісуса Христа завжди молячися за вас,",
        "4": "відколи ми почули про вашу віру в Христа Ісуса та про любов, що маєте до всіх святих",
        "5": "задля надії, що вам збережена на небі, що про неї оповіщення ви нещодавно чули у проповіді Євангелії правди,",
        "6": "яка до вас прибула, і як у всьому світі дає плоди і зростає, так і у вас, від того дня, коли ви почули і спізнали благодать Божу в правді.",
        "7": "Ви навчилися від Епафра, нашого любого товариша в службі, який для вас є вірним Христовим слугою.",
        "8": "Він і виявив нам любов вашу духовну.",
        "9": "Тому й ми від того дня, коли почули, не перестаємо за вас молитися та просити, щоб ви дійшли до повного спізнання Божої волі в усякій мудрості та духовнім розумінні,",
        "10": "щоб жити вам життям, достойним Господа, і подобатися йому в усьому, приносячи плід у всякому доброму ділі і зростаючи у спізнанні Бога,",
        "11": "покріплені всякою силою завдяки його славній потузі, щоб осягнути всяку витривалість і довготерпеливість із радістю.",
        "12": "Дякуйте Отцеві, який зробив нас гідними мати участь у долі святих у світлі.",
        "13": "Він вирвав нас із влади тьми й переніс у царство свого улюбленого Сина,",
        "14": "в якому ми маємо відкуплення, прощення гріхів.",
        "15": "Він — образ невидимого Бога, первородний усякого створіння,",
        "16": "бо в ньому все було створене, що на небі і що на землі, видиме й невидиме: чи то престоли, чи господьства, чи начала, чи власті, все було ним і для нього створене.",
        "17": "Він раніш усього, і все існує в ньому.",
        "18": "Він також голова тіла, тобто Церкви. Він — начало, первородний з мертвих, так, щоб у всьому він мав першенство,",
        "19": "бо сподобалося Богові, щоб уся повнота перебувала в ньому",
        "20": "і щоб через нього примирити з собою все чи то земне, а чи небесне, встановивши мир кров'ю його хреста.",
        "21": "І вас самих, що колись були Богові чужі й вороги йому думкою та лихими вчинками, —",
        "22": "тепер він примирив на смертнім його тілі, щоб вас зробити святими, без плями та бездоганними перед собою.",
        "23": "Тільки ж перебувайте у вірі, утверджені та постійні, не відхиляючись від надії Євангелії, яку ви чули, проповідану всьому створінню, що під небом, а якої я, Павло, став слугою.",
        "24": "Тепер я радію стражданнями за вас і доповняю на моїм тілі те, чого ще бракує скорботам Христовим для його тіла, що ним є Церква;",
        "25": "якої я став слугою, згідно з розпорядженням Божим, даним мені заради вас, щоби звістувати повнотою між вами слово Боже,",
        "26": "оту тайну, заховану від віків та поколінь, але яка тепер відкрита для його святих.",
        "27": "їм Бог зізволив об'явити, яке то величне багатство цієї тайни між поганами, що є — Христос між вами, надія слави.",
        "28": "Його ми проповідуємо, настановлюючи кожну людину та повчаючи в усякій мудрості, щоб появити досконалою кожну людину у Христі.",
        "29": "Власне, для цього я і працюю, змагаючись його силою, яка діє в мені потужно."
    },
    "2": {
        "1": "Я хочу, щоб ви знали, яка в мене велика боротьба за вас і за лаодікеян та за всіх тих, що не бачили мене особисто, —",
        "2": "щоб потішити серця їхні, в любові з'єднані, збагатити повним розумінням для досконалого спізнання Божої тайни — Христа,",
        "3": "в якому сховані всі скарби мудрости і знання.",
        "4": "А кажу вам це, щоб ніхто не зводив вас обманливими доводами;",
        "5": "бо хоч я і відсутній тілом, але духом я з вами, і дивлюся з радістю на порядок у вас та на твердість вашої віри в Христа.",
        "6": "Як, отже, ви прийняли Господа Ісуса Христа, так у ньому перебувайте;",
        "7": "вкорінені в ньому, збудовані на ньому і зміцнені в тій вірі, якої ви навчились, поступаючи в ній наперед з подякою.",
        "8": "Вважайте, щоб ніхто вас не збаламутив філософією та пустим обманством, за людським переданням та за первнями світу, а не за Христом.",
        "9": "— У ньому бо враз з людською природою живе вся повнота Божества,",
        "10": "і ви причасні в тій його повноті. Він бо голова всякого начала і власти.",
        "11": "У ньому ви були й обрізані обрізанням нерукотворним, коли ви з себе скинули це смертне тіло, — обрізанням Христовим.",
        "12": "Поховані з ним у хрищенні, з ним ви разом також воскресли, вірою в силу Бога, який воскресив його з мертвих.",
        "13": "І вас, що були мертві гріхами й вашим необрізанням тілесним, — він оживив вас із ним, простивши нам усі провини.",
        "14": "Він знищив розписку, що була проти нас, що нас осуджувала, разом з приписами; він її зробив нечинною, прибивши до хреста;",
        "15": "а роззброївши начала і власті, він виставив їх на видовище, перемігши їх у ньому.",
        "16": "Нехай же нас ніхто не судить із-за їжі чи пиття, чи у справі свят, чи щодо новомісяця, чи суботи;",
        "17": "це — тінь наступних речей, а тіло — Христове.",
        "18": "Нехай ніхто вас не позбавляє нагороди — сповидною покорою і служінням ангелам: звертає бо всю увагу на привиди, порожньо надимається своїм тілесним розумом,",
        "19": "і не тримається голови, від якої все тіло, — суглубами та зв'язями об'єднане і зміцнене, — яке росте Божим зростанням.",
        "20": "А коли ви з Христом умерли для стихій світу, для чого, наче б ви ще в світі жили, піддаєтеся приписам:",
        "21": "«Не дотикайся, не куштуй, не рухай!»",
        "22": "Усе це нищиться від уживання його згідно з законами й навчанням людським.",
        "23": "Вони ж мають вигляд мудрости в добровільній службі, покорі та вмертвленні тіла, однак не мають іншої вартости, крім насичення тіла."
    },
    "3": {
        "1": "А коли ви з Христом воскресли, то шукайте того горішнього, де Христос перебуває, сівши по правиці Бога.",
        "2": "Думайте про горішнє, а не про земне.",
        "3": "Бо ви померли, і життя ваше поховане з Христом у Бозі.",
        "4": "Коли ж Христос, ваше життя, з'явиться, тоді й ви з ним з'явитесь у славі.",
        "5": "Умертвлюйте, отже, ваші земні члени: розпусту, нечистоту, пристрасті, лиху пожадливість, зажерливість — що є ідолопоклонство.",
        "6": "За все це падає гнів Божий на неслухняних.",
        "7": "Ви самі нещодавно поводилися так само, коли жили в тому.",
        "8": "Тепер же відкиньте й ви все те геть від себе: гнів, лютість, злобу, наклеп, сороміцькі слова з ваших уст!",
        "9": "Не говоріть неправди одне одному, бо ви з себе скинули стару людину з її ділами",
        "10": "й одягнулися в нову, що відновлюється до досконалого спізнання, відповідно до образу свого Творця.",
        "11": "Тим то немає грека, ні юдея, ні обрізання, ні необрізання, ні варвара, ні скита, ні невольника, ні вільного, а все й у всьому — Христос.",
        "12": "Вдягніться, отже, як вибрані Божі, святі й любі, у серце спочутливе, доброту, смиренність, лагідність, довготерпеливість,",
        "13": "терплячи один одного й прощаючи одне одному взаємно, коли б хтось мав на кого скаргу. Так, як Господь простив вам, чиніть і ви так само.",
        "14": "А над усе будьте в любові, що є зв'язок досконалости,",
        "15": "і нехай панує в серцях ваших мир Христовий, до якого ви були покликані, в одному тілі, та й будьте вдячні.",
        "16": "Слово Христове нехай у вас перебуває щедро: навчайтесь у всякій мудрості й напоумлюйте одні одних, співаючи Богові з подякою від свого серця псалми, гимни та духовні пісні.",
        "17": "І все, що б ви тільки говорили й робили, — все чиніть в ім'я Господа Ісуса, дякуючи Богові Отцеві через нього.",
        "18": "Жінки, коріться чоловікам, як воно в Господі личить.",
        "19": "Чоловіки, любіть жінок і не будьте прикрі супроти них.",
        "20": "Діти, слухайтеся батьків у всьому, бо це Господеві вгодне.",
        "21": "Батьки, не дратуйте дітей ваших, а то впадуть на дусі.",
        "22": "Раби, слухайтесь у всьому панів земних, працюючи не лише про людське око, щоб людям вподобатися, але у простоті серця, в Господнім острасі.",
        "23": "Усе, що тільки чините, робіть від душі, як для Господа, а не як для людей,",
        "24": "знаючи, що приймете від Господа нагороду — спадщину. Служіте Господеві Христові!",
        "25": "Хто кривдить, візьме відплату за те, що скривдив, без огляду на особу."
    },
    "4": {
        "1": "Пани, віддавайте слугам те, що справедливе й належне, знаючи, що й ви маєте пана у небі.",
        "2": "Будьте в молитві витривалі й чувайте на ній в подяці.",
        "3": "Моліться рівночасно і за нас, щоб Бог відчинив нам двері проповіді, щоб ми могли звістувати тайну Христову, за котру я в кайданах,",
        "4": "щоб я її оголосив, як мені треба говорити.",
        "5": "Поводьтеся мудро з тими, що назовні, використовуючи нагоду.",
        "6": "Ваша розмова нехай завжди буде люб'язна та приправлена сіллю, щоб знали, як треба вам кожному відповідати.",
        "7": "Щодо мене, то вас повідомить про все Тихик, любий брат, вірний слуга і співробітник у Господі.",
        "8": "Його я до вас, власне, на те й вислав, щоб ви довідалися про наші справи та щоб він утішив серця ваші,",
        "9": "разом з Онисимом, вірним та любим братом, котрий є з-між вас. Вони скажуть вам про все, що діється тут.",
        "10": "Вітає вас Аристарх, товариш мій у неволі, і Марко, небіж Варнави, — про нього маєте вказівки, — прийміть його, як до вас прийде; —",
        "11": "та Ісус, названий Юст. Вони, ті єдині з обрізаних — мої співробітники для царства Божого; вони стали відрадою для мене.",
        "12": "Вітає вас і Епафр, що з-між вас, слуга Ісуса Христа. Він завжди змагається за вас у молитвах, щоб ви стояли непохитно в досконалості й виконували волю Божу в усім.",
        "13": "Свідчу за нього, що він багато побивається за вами, а й за тими, хто в Лаодікеї та Гієраполі.",
        "14": "Вітає вас Лука, любий лікар, та Димас.",
        "15": "Вітайте братів у Лаодікеї і Німфана та його домашню Церкву.",
        "16": "І як цей лист буде прочитаний у вас, зробіть так, щоб він був прочитаний і в лаодікійській Церкві, а лист Лаодікеї щоб ви також прочитали.",
        "17": "Та скажіть Архипові: Вважай на службу, що прийняв від Господа, щоб її виконати.",
        "18": "Привіт моєю, Павловою, рукою. Пам'ятайте про мої кайдани. Благодать хай буде з вами!"
    }
}