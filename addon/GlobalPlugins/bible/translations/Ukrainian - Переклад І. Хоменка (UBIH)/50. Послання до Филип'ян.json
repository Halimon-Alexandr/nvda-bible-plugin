{
    "1": {
        "1": "Павло і Тимотей, слуги Христа Ісуса, усім святим у Христі Ісусі, що перебувають у Филиппах, з єпископами та дияконами:",
        "2": "благодать вам і мир від Бога, нашого Отця, і Господа Ісуса Христа",
        "3": "Дякую Богові моєму щоразу, коли вас згадаю,",
        "4": "завжди в кожній моїй молитві за всіх вас із радістю молившися,",
        "5": "за участь вашу в Євангелії від першого дня і досі;",
        "6": "я певний того, що хто розпочав у вас добре діло, він його й закінчить аж до дня Христа Ісуса.",
        "7": "Воно й справедливо думати це мені про всіх вас, бо ви в мене у серці; всі ви, чи то в моїх кайданах чи то обороні, чи в утвердженні Євангелії, берете участь у моїй благодаті.",
        "8": "Бог мені свідок, як я тужу за всіма вами любов'ю Христа Ісуса.",
        "9": "Молюся і про те, щоб любов ваша дедалі більш і більш зростала у досконалім знанні та в усякому досвіді,",
        "10": "щоб ви могли розпізнавати те, що ліпше; і щоб були чисті й бездоганні в день Христа,",
        "11": "повні плодів праведности, що їх маємо через Ісуса Христа на славу й хвалу Божу.",
        "12": "Бажаю, брати, щоб ви знали, що те, що мені сталося, вийшло більше на користь Євангелії.",
        "13": "Бож вістка, що я у кайданах за Христа, стала відома в цілій Преторії та й усім іншим;",
        "14": "і більшість братів, яким, власне, мої кайдани додали сміливости в Господі, ще більш набрали відваги безстрашно проголошувати слово Боже.",
        "15": "Деякі, щоправда, проповідують Христа із заздрощів та суперництва, а деякі з доброї волі.",
        "16": "Ці — з любови, знаючи, що я тут поставлений на оборону Євангелії;",
        "17": "а інші, з заздрощів, звіщають Христа нещиро, гадаючи додати тягару моїм кайданам.",
        "18": "Та що ж? В усякому разі, чи то сповидно, чи по правді, Христос проповідується, і я тому радий і буду радіти.",
        "19": "Знаю бо, що це для мене вийде на спасіння завдяки вашим молитвам та допомозі Духа Ісуса Христа,",
        "20": "за моїм твердим очікуванням і надією, що я не буду осоромлений ні в чому, а, навпаки, я цілком певний, що нині, як і завжди, Христос буде звеличений у моїм тілі, чи то моїм життям, чи смертю.",
        "21": "Для мене бо життя — Христос, а смерть — прибуток.",
        "22": "Однак, як я живу в цім смертнім тілі, я можу ще корисно працювати; — та що вибрати, не знаю.",
        "23": "Тягне бо мене на обидва боки: хотілося б мені померти, щоб із Христом бути, бо так багато краще;",
        "24": "та задля вас мені куди конечніше зостатися в тілі.",
        "25": "І це певно знаю, що зостанусь і перебуватиму з усіма вами на розвиток вам і радість у вірі,",
        "26": "щоб через мене ваша хвала збільшувалась у Христі Ісусі, завдяки моєму поворотові до вас.",
        "27": "Тільки поводьтеся достойно Євангелії Христової, щоб я, — чи то як прийду і вас побачу, чи то бувши далеко, — довідаюся про вас, що ви стоїте твердо в однім дусі, змагаючись однодушно за євангельську віру,",
        "28": "ні в чому не боявшися ваших противників; це буде для них певним знаком погибелі, а для вас — спасіння, і то від Бога,",
        "29": "бож вам дана ласка Христа, не тільки вірувати в нього, але за нього також і страждати.",
        "30": "Отак ви переносите ту саму боротьбу, яку ви бачили в мені та яка й тепер в мені, як це вам відомо."
    },
    "2": {
        "1": "Коли, отже, є в Христі якась утіха, коли є якась відрада в любові, коли є якась спільність духа та якесь серце і милосердя,",
        "2": "то завершіте мою радість: думайте те саме, майте любов ту саму, будьте однодушні, згідливі.",
        "3": "Не робіть нічого підо впливом суперечки, чи з марної слави, але вважаючи в покорі один одного за більшого від себе;",
        "4": "майте на увазі користь не власну, а радше інших.",
        "5": "Плекайте ті самі думки в собі, які були й у Христі Ісусі.",
        "6": "Він, існуючи в Божій природі, не вважав за здобич свою рівність із Богом,",
        "7": "а применшив себе самого, прийнявши вигляд слуги, ставши подібним до людини. Подобою явившися як людина,",
        "8": "він понизив себе, ставши слухняним аж до смерти, смерти ж — хресної.",
        "9": "Тому і Бог його вивищив і дав йому ім'я, що понад усяке ім'я,",
        "10": "щоб перед іменем Ісуса всяке коліно приклонилося на небі, на землі й під землею,",
        "11": "і щоб усякий язик визнав, що Ісус Христос є Господь на славу Бога Отця.",
        "12": "Отож, мої любі, як то ви завжди були слухняні, працюйте над спасінням вашим в острасі та трепеті, не тільки коли я присутній, але ще більше тепер, коли мене нема між вами,",
        "13": "бо то Бог викликає у вас і хотіння і діяння за своїм уподобанням.",
        "14": "Усе робіть без нарікання і мудрування,",
        "15": "щоб ви були бездоганні й щирі, непорочні діти Божі серед лукавого й розбещеного роду, серед якого сяєте, немов світила у світі,",
        "16": "зберігаючи слово життя, на похвалу мені в день Христа, що я біг не дарма і трудився не марно.",
        "17": "Ба навіть коли мушу пролити мою кров на жертву й офіру за вашу віру, я радуюсь і веселюся разом з усіма вами.",
        "18": "Та й ви також радуйтеся і веселіться зо мною.",
        "19": "Надіюсь у Господі Ісусі послати до вас незабаром Тимотея, щоб і мені на серці стало легше, коли довідаюся про вас.",
        "20": "Нікого бо не маю рівного йому душею, що так щиро дбав би про вас,",
        "21": "бо всі шукають чогось власного, а не Христа Ісуса.",
        "22": "Ви знаєте його випробувану чесність: він, як син батькові, служив зо мною справі Євангелії.",
        "23": "Отож, надіюся його до вас послати, як лиш довідаюся, як воно зо мною.",
        "24": "А я маю в Господі впевнену надію, що скоро й сам прибуду.",
        "25": "Але вважав необхідним послати до вас Епафродита, мого брата і співробітника та співвояка, якого ви послали, і служителя в моїй потребі;",
        "26": "бо він за вами всіма побивався і непокоївся — тому, що ви почули про його недугу.",
        "27": "Він бо, справді, занедужав смертельно, але Бог змилувався над ним, та не лише над ним, а й надо мною, щоб я не мав смутку за смутком.",
        "28": "Тому я послав його вам, щоб ви, знову побачивши його, зраділи і щоб і я мав менше смутку.",
        "29": "Прийміть же його в Господі з усякою радістю і майте таких у пошані,",
        "30": "бо за Христове діло він наблизився до смерти, наражаючи життя на небезпеку, щоб доповнити ваш нестаток служіння для мене."
    },
    "3": {
        "1": "Врешті, брати мої, радуйтеся у Господі. Писати вам те саме мені не важко, а вам воно корисно.",
        "2": "Уважайте на собак, уважайте на лихих робітників, уважайте на обрізання!",
        "3": "Ми бо “обрізання”, що духом служимо Богові, що хвалимось у Христі Ісусі, не покладаючися на тіло,",
        "4": "хоч я міг би покладатись і на тіло. Коли хтось інший думає покладатися на тіло, то я ще більше:",
        "5": "обрізаний восьмого дня, з роду Ізраїля, з коліна Веніямина, єврей з євреїв, фарисей за законом;",
        "6": "щодо горливости — гонитель Церкви, щодо справедливости в законі — бездоганний.",
        "7": "А те, що було мені зиском, з-за Христа я вважав за втрату.",
        "8": "Ба, більше: я вважаю за втрату все задля найвищого спізнання Христа Ісуса, Господа мого, заради якого я все втратив і вважаю все за сміття, аби Христа придбати;",
        "9": "і опинитися в ньому не з праведністю моєю, що від закону, а з тією, що через віру в Христа, з праведністю, що від Бога — від віри;",
        "10": "щоб спізнати його й силу його воскресіння і участь в його муках, уподібнюючись йому у смерті,",
        "11": "аби якось осягнути воскресіння з мертвих.",
        "12": "Не те, щоб я осягнув уже мету чи був уже досконалим, але змагаю далі, чи не здобуду її, бо саме на те Христос Ісус і здобув мене.",
        "13": "Брати, я не вважаю, що осягнув уже мету; на одне лиш зважаю: забуваю те, що позаду, і змагаюся до того, що попереду,",
        "14": "женусь до мети, по нагороду високого Божого покликання в Христі Ісусі.",
        "15": "Ті ж, які досконалі, роздумуймо про це, а коли ви де в чому думаєте інакше, то Бог і в цьому просвітлить вас.",
        "16": "Тим часом, що б ми й не осягнули, простуймо завжди тим самим кроком.",
        "17": "Наслідуйте мене, брати, і вважайте на тих, що поводяться так, згідно із зразком, який ви маєте в нас.",
        "18": "Багато ж є тих, що про них я часто говорив вам та й тепер з плачем говорю, які поводяться як вороги Христового хреста.",
        "19": "їхній кінець — погибель, їхній бог — черево, їхня слава — у їхній ганьбі, вони думають тільки про земні речі.",
        "20": "Бо наше громадянство в небі, звідки і Спасителя очікуємо, Господа Ісуса Христа,",
        "21": "який перемінить наше понижене тіло, щоб було подібним до його прославленого тіла, силою, якою він спроможен усе собі підкорити."
    },
    "4": {
        "1": "Тож, брати мої любі та побажані, моя радосте і вінче мій! Стійте так у Господі, любі мої!",
        "2": "Еводію прошу та й Синтиху теж прошу, щоб думали однаково у Господі.",
        "3": "І тебе, щирий товаришу, теж прошу, допомагай їм, бо вони працювали для Євангелії зо мною і Климентом та іншими моїми співробітниками, імена яких у книзі життя.",
        "4": "Радуйтеся завжди у Господі; знову кажу: Радуйтеся!",
        "5": "Хай ваша доброзичливість буде всім людям відома. Господь близько!",
        "6": "Ні про що не журіться, але в усьому появляйте Богові ваші прохання молитвою і благанням з подякою.",
        "7": "І мир Божий, що вищий від усякого уявлення, берегтиме серця й думки ваші у Христі Ісусі.",
        "8": "Наостанку, брати, усе, що лиш правдиве, що чесне, що справедливе, що чисте, що любе, що шанобливе, коли якась чеснота чи щобудь похвальне, — про те думайте!",
        "9": "Чого ви навчилися, що прийняли, що почули та бачили в мені — те чиніте, і Бог миру буде з вами.",
        "10": "Я вельми зрадів у Господі, що ваші старання про мене знову нарешті ожили, — ви про те старалися, та нагоди вам бракувало.",
        "11": "Я кажу це не тому, що терплю злидні, бо я навчився задовольнятись тим, що маю.",
        "12": "Умію бути в упокоренні, умію бути і в достатку: в усьому й в усіх обставинах я звик і насичуватися, і голодувати, жити в достатках і терпіти злидні.",
        "13": "Я можу все в тому, хто укріплює мене.",
        "14": "Однак, ви все ж таки зробили добре, що взяли участь у моїй скорботі.",
        "15": "І ви, филип'яни, знаєте, що на початку євангельської проповіді, коли я вийшов був з Македонії, крім одних вас, ніяка Церква не брала участи в даванні і прийманні,",
        "16": "бо й у Солунь ви раз і вдруге вислали були мені на потреби.",
        "17": "Не те, щоб я шукав дарів, я бо шукаю плоду, що множиться на вашу користь.",
        "18": "Я одержав усе, і маю надто. Мені доволі всього, відколи я дістав від Епафродита вашу милостиню, — пахощі солодкі, жертву приємну, Богові вгодну.",
        "19": "За те мій Бог виповнить усі ваші потреби, за багатством своїм, у славі, у Христі Ісусі.",
        "20": "А Богові й нашому Отцеві слава на віки вічні! Амінь.",
        "21": "Вітайте кожного святого у Христі Ісусі. Вітають вас брати, які зо мною.",
        "22": "Вітають вас усі святі, а особливо з цісарського дому.",
        "23": "Благодать Господа нашого Ісуса Христа хай буде з духом вашим! Амінь."
    }
}