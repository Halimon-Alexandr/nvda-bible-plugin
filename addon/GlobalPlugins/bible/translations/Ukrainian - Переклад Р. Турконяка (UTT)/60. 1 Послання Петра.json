{
    "1": {
        "1": "Петро, апостол Ісуса Христа, — вибраним у розсіянні на чужині: в Понті, Галатії, Кападокії, Азії і Витинії",
        "2": "за передбаченням Бога Отця, освяченням Духа, на послух і окроплення кров’ю Ісуса Христа, — благодать вам і мир хай помножаться!",
        "3": "Благословенний Бог і Отець Господа нашого Ісуса Христа, Який зі Свого великого милосердя через воскресіння з мертвих Ісуса Христа відродив нас до живої надії,",
        "4": "до нетлінної, непорочної і нев’янучої спадщини, збереженої для вас на небі, —",
        "5": "котрі силою Божою зберігаєтеся через віру для спасіння, яке готове з’явитися в останній час.",
        "6": "З того радійте, навіть якщо тепер ви маєте бути дещо засмучені всілякими випробовуваннями,",
        "7": "щоб випробування вашої віри — набагато ціннішої за золото, яке гине, хоч і випробовується у вогні, — виявилося для похвали, слави і честі при з’явленні Ісуса Христа.",
        "8": "Ви Його любите, не бачивши, ви вірите в Нього, хоча не бачите нині, радієте невимовною і преславною радістю,",
        "9": "тому що досягаєте мети вашої віри — спасіння душ!",
        "10": "Про це спасіння розвідували та допитувалися пророки, які провістили для вас благодать.",
        "11": "Вони досліджували, на що або на який час у них вказував Дух Христа, наперед провіщаючи Христові страждання і славу, яка настане після цього.",
        "12": "Їм було відкрито, що не для них самих, а й для нас служило те, що нині сповіщено вам через благовісників Духом Святим, посланим з неба, що бажають побачити ангели.",
        "13": "Тому, підперезавши стегна вашого розуму, будучи тверезими, повністю покладіть надію на благодать, що приноситься вам у з’явленні Ісуса Христа.",
        "14": "Як діти послуху, не потураючи в незнанні вашим попереднім пожадливостям,",
        "15": "але як Той, Хто покликав вас, є святий, будьте й ви святі в усьому вашому житті,",
        "16": "адже написано: Будьте святі, як Я Святий!",
        "17": "І коли Отцем називаєте Того, Хто нелицемірно судить кожного за вчинок, у страху проводьте час вашого життя,",
        "18": "знаючи, що ви були викуплені від марного вашого життя, переданого батьками, не тлінним сріблом або золотом,",
        "19": "а дорогоцінною кров’ю Христа, як непорочного й чистого Агнця,",
        "20": "Який був передбачений ще перед заснуванням світу, але з’явився заради вас у кінці часів.",
        "21": "Через Нього ви повірили в Бога, Який підняв Його з мертвих і дав Йому славу, щоб ваша віра й надія були на Бога.",
        "22": "Очистивши [Духом] ваші душі на нелицемірне братолюбство через послух істині, ревно й щиросердечно любіть один одного,",
        "23": "бо відроджені ви не з тлінного насіння, а з нетлінного, — живим Божим Словом, що перебуває [вічно].",
        "24": "Адже кожне тіло, немов трава, і всяка слава людини, як квітка рослини: засохла трава — і цвіт [її] опав.",
        "25": "А Слово Господнє перебуває вічно! А це те Слово, яке сповіщене вам у Євангелії."
    },
    "2": {
        "1": "Отже, відкладіть усяке зло, усякий обман, лицемірство, заздрість та всілякі обмови",
        "2": "і, як новонароджені немовлята, жадайте чистого духовного молока, щоб на ньому ви зросли для спасіння,",
        "3": "бо ви скуштували, що Господь добрий.",
        "4": "Приходьте до Нього — живого коштовного Каменя, знехтуваного людьми, але вибраного Богом.",
        "5": "І ви самі, немов живе каміння, збудовуйтеся в духовний дім, щоби бути святим священством, приносити духовні жертви, приємні Богові, через Ісуса Христа.",
        "6": "Адже в Писанні зазначено: Ось, Я кладу на Сіоні Камінь наріжний, вибраний, коштовний, і хто вірить у Нього, не буде засоромлений!",
        "7": "Отже, для вас, які вірите, — дорогоцінність, а для тих, хто не вірить, — камінь, яким знехтували будівничі. Він став наріжним каменем,",
        "8": "і каменем спотикання, і скелею спокуси! Вони спотикаються, не вірячи в Слово; на це вони й поставлені.",
        "9": "А ви — рід вибраний, царське священство, святий народ, придбаний, аби звіщати чесноти Того, Хто вас покликав із темряви до дивного Його світла.",
        "10": "Ви колись були «ненарод», а тепер народ Божий; ви колись були «непомилувані», а тепер ви помилувані.",
        "11": "Улюблені, благаю вас, як чужинців і мандрівників, стримуватися від тілесних пожадливостей, які воюють проти душі,",
        "12": "мати добру поведінку серед язичників, щоби через те, за що вас обмовляють, мов злочинців, побачивши добрі діла, прославили Бога в день відвідин.",
        "13": "Отже, підкоріться всякій людській владі задля Господа, — чи цареві, як володареві,",
        "14": "чи правителям, як від Нього посланих, аби карати злочинців і хвалити тих, хто чинить добро.",
        "15": "Оскільки така Божа воля, щоб вони добрими вчинками приборкували неуцтво немудрих людей,",
        "16": "як вільні, — котрі не використовують свободу як прикриття для зла, — але як раби Божі.",
        "17": "Шануйте всіх, любіть братерство, бійтеся Бога, поважайте царя.",
        "18": "Слуги, із повним страхом коріться панам не тільки добрим та лагідним, а й прикрим.",
        "19": "Тому що це благодать [перед Богом], коли хто свідомо, задля Бога переносить злидні, страждаючи несправедливо.",
        "20": "Адже яка честь, коли зазнаєте покарання за провини? Але коли терпите й страждаєте, роблячи добро, — це благодать перед Богом.",
        "21": "На це ви були покликані, тому що й Христос постраждав за нас, залишивши нам приклад, щоб ми йшли Його слідами.",
        "22": "Він не вчинив гріха, і не знайдено підступу в устах Його;",
        "23": "коли Його лихословили, Він не лихословив; страждаючи, не погрожував, а передавав Тому, Хто судить справедливо.",
        "24": "Він Сам Своїм тілом підняв наші гріхи на дерево, щоб ми, померши для гріхів, жили для праведності; Його ранами ви оздоровлені.",
        "25": "Адже ви були як блукаючі вівці, а тепер повернулися до пастиря і наставника ваших душ."
    },
    "3": {
        "1": "Так само дружини: підкоряйтеся своїм чоловікам, аби і деякі з тих, хто не кориться Слову, були й без Слова полонені поведінкою дружин,",
        "2": "побачивши ваше чисте життя у пошані.",
        "3": "Нехай окрасою для них буде не зовнішнє, не заплітання волосся та навішування золота чи прикрашання одягу,",
        "4": "а прихована сердечна людина, у нетлінності лагідного і мовчазного духа, що є дорогоцінним перед Богом.",
        "5": "Адже так колись і святі жінки, котрі надіялися на Бога, прикрашали себе тим, що підкорялися своїм чоловікам.",
        "6": "Так, Сарра слухалася Авраама, називаючи його паном, а ви — її діти, якщо робите добро і не боїтеся жодного залякування.",
        "7": "Так само чоловіки: живіть зі своїми дружинами в порозумінні, поводячись, немов з тендітною вазою, сповненою жіночості, виявляючи їм шану як співспадкоємцям благодаті життя, щоб не було перепон для ваших молитов.",
        "8": "Нарешті, усі будьте однієї думки, співчутливі, братолюбні, милосердні, покірливі;",
        "9": "не відплачуйте злом за зло або лайкою за лайку, а навпаки, благословляйте, [знаючи], що ви були покликані на те, аби успадкувати благословення.",
        "10": "Бо хто хоче життя любити й бачити добрі дні, нехай утримує [свій] язик від зла й уста від лукавої мови;",
        "11": "нехай ухиляється від зла і чинить добро, нехай шукає миру та побивається за ним.",
        "12": "Адже очі Господні — на праведних, а Його вуха звернені до їхньої молитви; обличчя ж Господнє проти тих, хто робить зло!",
        "13": "І хто заподіє вам зло, коли ви будете прагнути добра?",
        "14": "А коли й терпите через праведність, то ви — блаженні. Їхнього залякування не бійтеся і не тривожтеся!",
        "15": "Господа Христа освячуйте у ваших серцях і будьте завжди готові дати відповідь кожному, хто запитує вас про вашу надію,",
        "16": "але з лагідністю і страхом, маючи добру совість, аби тим, чим обмовляють [вас як злочинців], були посоромлені ті, хто кепкує з вашого доброго способу життя в Христі.",
        "17": "Адже краще, якщо на те Божа воля, страждати, будучи доброчинцем, аніж злочинцем.",
        "18": "Тому що й Христос один раз за гріхи постраждав, — праведний за неправедних, аби привести вас до Бога; убитий тілом, але оживлений Духом;",
        "19": "Ним Він і духам, які були у в’язниці, прийшов і проповідував;",
        "20": "тим, які колись були непокірні, коли їх за днів Ноя очікувало Боже довготерпіння, як він будував ковчег, в якому мало — усього вісім душ — врятувалося від води.",
        "21": "Цей прообраз — хрещення — не позбавлення від тілесної нечистоти, а обітниця доброго сумління Богові, — і нині вас спасає через воскресіння Ісуса Христа,",
        "22": "Який зійшов на небо і перебуває праворуч Бога; Йому підкорилися ангели, влади і сили."
    },
    "4": {
        "1": "Отже, Христос постраждав [за вас] тілом; і ви озбройтеся тією ж думкою, бо той, хто постраждав тілом, перестав грішити,",
        "2": "щоб решту часу жити в тілі вже не за людськими пожаданнями, але за Божою волею.",
        "3": "Адже достатньо минулого часу [життя], коли ви виконували волю язичників, жили в розпусті, у пожаданнях, у пияцтві, у пристрастях, у гульні та в беззаконному служінні ідолам.",
        "4": "І вони тим дивуються, що ви не кидаєтеся разом в той вир розпусти, і зневажають вас.",
        "5": "Вони дадуть звіт Тому, Хто готовий судити живих і мертвих!",
        "6": "Адже тому і померлим благовістилося, щоб вони прийняли суд як люди — за тілом, і жили по-Божому — за духом.",
        "7": "Та наблизився всьому кінець. Тому будьте мудрі й ревні в молитвах!",
        "8": "Насамперед майте щиру любов один до одного, бо любов покриває багато гріхів.",
        "9": "Будьте гостинні один до одного — без нарікання;",
        "10": "служіть один одному — кожний тим даром, якого одержав, наче добрі управителі різноманітної Божої благодаті.",
        "11": "Коли хто говорить, — нехай говорить, як Божі слова; коли хто служить, — нехай служить, наче із сили, яку дає йому Бог, щоб у всьому прославлявся Бог через Ісуса Христа, Якому слава і влада навіки-віків! Амінь.",
        "12": "Любі! Не дивуйтеся вогневі, що трапляється вам для вашого випробування, — наче якомусь дивному випадкові;",
        "13": "але радійте, що ви є учасниками Христового страждання, щоб і при з’явленні Його слави ви раділи та веселилися.",
        "14": "Ви блаженні, коли вас зневажають за Христове Ім’я, бо з вами перебуває Божий Дух слави. [Отже, ними зневажається, а вами прославляється].",
        "15": "Ніхто з вас хай не страждає як убивця або як злодій, або як злочинець, або як той, хто втручається в чужі справи.",
        "16": "А коли як християнин, то хай не соромиться, але нехай прославляє Бога цим ім’ям.",
        "17": "Адже час розпочати суд з Божого дому; і коли він починається з нас, то який же кінець тих, хто противиться Божому Євангелію?",
        "18": "І коли праведний ледь спасається, то де виявиться безбожник і грішник?",
        "19": "Тому й ті, які терплять з Божої волі, хай, творячи добро, вручать свої душі Йому як вірному Творцеві."
    },
    "5": {
        "1": "Як співпресвітер і свідок Христових страждань, співучасник слави, що має відкритися, я прошу пресвітерів, які є між вами:",
        "2": "пасіть те Боже стадо, що є у вас; наглядайте не з примусу, а добровільно, по-Божому; не задля ненаситної жадоби користі, а з ревності;",
        "3": "не як ті, хто панує над спадком, але як ті, хто сам є прикладом для стада;",
        "4": "і коли з’явиться Архипастир, одержите нев’янучий вінець слави.",
        "5": "Також і ви, молодші, коріться старшим; та й усі виявляйте покору один до одного, адже Бог гордим противиться, а покірним дає благодать.",
        "6": "Тож покоріться під міцну Божу руку, щоб Він вас підняв свого часу.",
        "7": "Покладіть на Нього всі ваші турботи, бо Він дбає про вас.",
        "8": "Будьте тверезі, пильнуйте. Ваш ворог — диявол — ходить і ричить, мов лев, шукаючи, кого б поглинути.",
        "9": "Протидійте йому міцною вірою, знаючи, що тих же самих страждань зазнають і ваші брати у світі.",
        "10": "А Бог усякої благодаті, Який в Ісусі Христі покликав вас до Своєї вічної слави, нехай тих, хто трохи постраждав, поновить; нехай укріпить, нехай зміцнить, нехай твердо поставить!",
        "11": "Йому [слава і] влада навіки [-віків]! Амінь.",
        "12": "Коротко, як я вважаю, написав вам через вірного брата Силуана, закликаючи й засвідчуючи, що це істинна Божа благодать, в якій ви стоїте.",
        "13": "Вітає вас вибрана, як і ви, Церква, що у Вавилоні, та мій син Марко.",
        "14": "Вітайте один одного поцілунком любові. Мир усім вам у Христі [Ісусі. Амінь]."
    }
}