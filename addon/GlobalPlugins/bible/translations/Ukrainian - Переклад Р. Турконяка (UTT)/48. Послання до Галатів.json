{
    "1": {
        "1": "Павло, апостол не від людей, не через людину, але через Ісуса Христа і Бога Отця, Який воскресив Його з мертвих,",
        "2": "та всі брати, що зі мною, — до галатійських Церков:",
        "3": "благодать і мир вам від нашого Бога Отця і від Господа Ісуса Христа,",
        "4": "Який віддав Самого Себе за наші гріхи, щоб визволити нас від теперішнього лукавого віку, за волею Бога і нашого Отця,",
        "5": "Якому слава навіки-віків. Амінь.",
        "6": "Дивуюся, що ви так швидко залишаєте Того, Хто покликав вас благодаттю Христа, і переходите до іншого євангелія.",
        "7": "Втім, воно не інше, але є деякі, котрі бентежать вас і хочуть змінити Євангеліє Христа.",
        "8": "Але якби й ми чи сам ангел з неба благовістили вам щось інше, ніж те, що ми вам благовістили, — нехай буде відлучений!",
        "9": "Як ми раніше говорили, я і тепер знову кажу: коли вам хто благовістить щось інше, ніж те, що ви прийняли, — нехай буде відлучений!",
        "10": "Хіба тепер я покладаюся на людей, чи на Бога? Хіба я намагаюся догодити людям? Якби я і досі догоджав людям, то не був би рабом Христа.",
        "11": "Повідомляю вам, брати, що Євангеліє, яке я вам звістив, не від людей.",
        "12": "Адже я не прийняв його і не навчився від людини, але — через об’явлення Ісуса Христа.",
        "13": "Ви чули про моє життя колись у юдействі, що я несамовито переслідував Божу Церкву та руйнував її;",
        "14": "я досягнув у юдействі більших успіхів, ніж багато ровесників мого роду, будучи завзятим прихильником моїх батьківських передань.",
        "15": "Коли ж Бог, Який вибрав мене з лона моєї матері й покликав Своєю благодаттю, уподобав",
        "16": "об’явити через мене Сина Свого, щоб я благовістив Його між язичниками, — я не став того часу радитися з тілом і кров’ю",
        "17": "і не пішов у Єрусалим до тих, які переді мною були апостолами, але я пішов у Аравію і знову повернувся в Дамаск.",
        "18": "Потім, після трьох років, пішов я в Єрусалим, щоби побачити Кифу, і перебув у нього п’ятнадцять днів.",
        "19": "Когось іншого з апостолів я не бачив, крім Якова, брата Господнього.",
        "20": "І те, що пишу вам, — перед Богом пишу, не обманюю.",
        "21": "Потім я прийшов у землі Сирії та Килікії.",
        "22": "Церкви Христові в Юдеї не знали мене особисто.",
        "23": "Вони тільки чули, що той, хто колись переслідував, тепер благовістить віру, яку раніше нищив.",
        "24": "І прославляли через мене Бога."
    },
    "2": {
        "1": "Потім, по чотирнадцяти роках, я знову прибув з Варнавою в Єрусалим, взявши із собою Тита.",
        "2": "Пішов, як мені було об’явлено, і там виклав їм Євангеліє, яке проповідую язичникам, а видатним — окремо, чи часом не даремно я працюю або працював.",
        "3": "Але навіть Тит, який був зі мною, бувши греком, не був примушений обрізатися.",
        "4": "А щодо фальшивих братів, які приєдналися, щоби підглянути за нашою свободою, яку маємо в Ісусі Христі, аби нас поневолити,",
        "5": "то ми їм ні на мить не піддалися, щоб істина Євангелія збереглася у вас.",
        "6": "Стосовно тих, які вважають себе кимось, — для мене немає жодної різниці, якими вони були колись, — то Бог не дивиться на обличчя людини. Адже ті, хто вважає себе кимось, мені нічого не додали.",
        "7": "Навпаки, побачивши, що мені довірено Євангеліє між язичниками, як і Петрові між обрізаними, —",
        "8": "адже Той, Хто допоміг Петрові бути апостолом між обрізаними, допоміг і мені між язичниками, —",
        "9": "та визнавши дану мені благодать, Яків, Кифа та Іван, котрі вважаються стовпами, подали мені й Варнаві, як співучасникам, руки, щоб ми йшли до язичників, а вони — до обрізаних,",
        "10": "аби тільки ми пам’ятали про вбогих, що, власне, я і намагався робити.",
        "11": "Коли ж Кифа прийшов до Антіохії, я особисто виступив проти нього, бо він заслуговував на докір.",
        "12": "Ще до того, як деякі прийшли від Якова, він їв разом з язичниками. А коли ті надійшли, він став сторонитися і відмежовуватися, боячись обрізаних.",
        "13": "Лицемірили з ним й інші юдеї, так що й Варнава приєднався до їхнього лицемірства.",
        "14": "Але коли я побачив, що вони не послідовні щодо істини Євангелія, то я прилюдно сказав Кифі: Якщо ти, юдей, живеш як язичник, а не як юдей, то чому змушуєш язичників жити по-юдейському?",
        "15": "Ми від природи юдеї, а не грішники з язичників.",
        "16": "Знаючи, що людина не може оправдатися ділами Закону, але тільки вірою в Ісуса Христа, ми повірили в Ісуса Христа, щоб оправдатися вірою в Христа, а не ділами Закону. Бо жодна людина не буде оправдана ділами Закону.",
        "17": "Якщо, шукаючи оправдання в Христі, ми й самі виявилися грішниками, то невже Христос є служителем гріха? Зовсім ні!",
        "18": "Бо коли я знову відбудовую те, що зруйнував, то роблю себе порушником.",
        "19": "Адже через Закон я помер для Закону, щоби жити для Бога. Я розп’ятий разом з Христом.",
        "20": "І живу вже не я, а Христос живе в мені. А що тепер живу в тілі, то живу вірою в Божого Сина, Який полюбив мене й віддав Себе за мене.",
        "21": "Я не відкидаю Божої благодаті. Бо якщо праведність через Закон, то даремно помер Христос."
    },
    "3": {
        "1": "О, нерозумні галати! Хто звів вас [не коритися істині], адже перед вашими очима був зображений розп’ятий Ісус Христос?",
        "2": "Лише про одне хочу від вас довідатися: ви одержали Духа через діла Закону чи від віри в те, що почули?",
        "3": "Чи вже настільки ви нерозумні, що, почавши Духом, тепер закінчуєте тілом?",
        "4": "Як багато ви натерпілися! І невже все даремно? О, коли б тільки даремно!",
        "5": "Той, Хто вселяє у вас Духа і робить чудеса серед вас, чи здійснює Він це ділами Закону чи вірою в почуте?",
        "6": "Авраам повірив Богові, і це зараховано йому за праведність.",
        "7": "Зрозумійте, що ті, хто від віри, — сини Авраама.",
        "8": "Адже Писання, передбачивши, що Бог через віру оправдає язичників, благовістило Авраамові: В тобі благословляться всі народи!",
        "9": "Тому ті, хто від віри, будуть благословенні разом з вірним Авраамом.",
        "10": "А ті, які живуть ділами Закону, перебувають під прокляттям, бо написано, що проклятий кожний, хто не дотримується всіх приписів книги Закону, щоб їх виконувати.",
        "11": "А що Законом ніхто не оправдується перед Богом, то це ясно, оскільки праведний житиме вірою.",
        "12": "Закон же не від віри, але хто виконує його, той житиме ним.",
        "13": "Христос викупив нас від прокляття Закону, ставши за нас прокляттям, тому що написано: Проклятий кожний, хто висить на дереві, —",
        "14": "аби благословення Авраама поширилося на язичників у Ісусі Христі, щоб ми одержали обітницю Духа через віру.",
        "15": "Брати, кажу вам по-людському: навіть затвердженого людьми заповіту ніхто не відкидає і нічого не додає до нього.",
        "16": "Авраамові ж та його Нащадкові були дані обітниці. Не сказано, що нащадкам, наче про багатьох, але як про одного: і твоєму Нащадкові, — Яким є Христос.",
        "17": "Я кажу, що Завіту [про Христа], попередньо затвердженого Богом, Закон, який прийшов через чотириста тридцять років, не відкидає, аби скасувати обітницю.",
        "18": "Адже коли спадщина є від Закону, то вже не за обітницею. Авраамові ж Бог дав спадщину через обітницю!",
        "19": "Тоді навіщо ж Закон? Він був даний для виявлення переступів і встановлений через ангелів рукою посередника, аж поки не прийде Нащадок, Якому була дана обітниця.",
        "20": "Але посередник не є для одного, тоді як Бог один.",
        "21": "Та невже Закон є проти Божих обітниць? Зовсім ні! Якби був даний Закон, здатний оживляти, тоді праведність була б від Закону.",
        "22": "Але Писання замкнуло все під гріхом, щоб обітниця з віри в Ісуса Христа була дана тим, які вірять.",
        "23": "А поки прийшла віра, ми були бережені Законом, замкнені до майбутнього відкриття віри.",
        "24": "Тому Закон був нашим вихователем до Христа, щоб нам оправдатися вірою.",
        "25": "Коли ж прийшла віра, то ми вже не під вихователем.",
        "26": "Адже через віру в Ісуса Христа ви всі — сини Божі.",
        "27": "Оскільки ви, які в Христа хрестилися, у Христа зодягнулися.",
        "28": "Немає юдея, ні грека; немає ані раба, ані вільного; немає чоловічого роду, ні жіночого, бо в Ісусі Христі ви всі — одно.",
        "29": "А якщо ви Христові, то ви є нащадками Авраама і, згідно з обітницею, — спадкоємці."
    },
    "4": {
        "1": "Тож кажу я: доки спадкоємець є малолітній, він нічим не відрізняється від раба, хоч і є володарем усього.",
        "2": "Але до часу, призначеного батьком, він перебуває під опікунами й управителями.",
        "3": "Так і ми, доки були дітьми, то були поневолені природними стихіями світу.",
        "4": "Коли ж прийшла повнота часу, Бог послав Свого Сина, Який народився від жінки і був під Законом,",
        "5": "аби викупити тих, які під Законом, щоб ми одержали всиновлення.",
        "6": "А оскільки ви — сини, то Бог послав у наші серця Духа Свого Сина, Який кличе: Авва, Отче!",
        "7": "Тому ти вже не раб, а син, а якщо син, то [через Христа] й спадкоємець Божий.",
        "8": "Але тоді, не знаючи Бога, ви служили тим, які за своєю природою не є богами.",
        "9": "Тепер же, пізнавши Бога, а краще, як Бог пізнав вас, — навіщо знову повертаєтеся до безсилих і убогих стихій, яким бажаєте знову, як і колись, служити?",
        "10": "Ви уважно стежите за днями й місяцями, за порами й роками.",
        "11": "Я боюся за вас: чи не даремно я трудився для вас?",
        "12": "Прошу вас, брати: будьте, як я, бо я такий же, як ви. Нічим ви мене не образили.",
        "13": "Ви знаєте: хоч я в немочі тіла звіщав вам раніше Євангеліє,",
        "14": "та ви [моїм] тілесним випробуванням не погордували, не відштовхнули мене, а прийняли мене як Божого ангела, як Ісуса Христа.",
        "15": "Тож куди поділося ваше блаженство? Свідчу вам, що якби було можливим, то ви вирвали б свої очі й дали б мені.",
        "16": "Невже я став вашим ворогом, тому що говорю вам правду?",
        "17": "Не на добро виявляють вони ревність до вас, але хочуть вас відлучити, щоб ви про них уболівали.",
        "18": "Адже добре завжди вболівати про добро, а не тільки тоді, коли я присутній у вас.",
        "19": "Діти мої, я знову терплю нестерпні муки за вас, доки не відобразиться у вас Христос.",
        "20": "Хотів би я бути з вами сьогодні та змінити тон своєї мови, тому що вболіваю за вас.",
        "21": "Скажіть мені ви, які хочете бути під Законом, хіба ви не чули Закону?",
        "22": "Адже написано, що Авраам мав двох синів — одного від рабині, а другого від вільної.",
        "23": "Але той, хто від рабині, народився по-тілесному, а той, хто від вільної, — згідно з обітницею.",
        "24": "Розуміти це потрібно образно, адже тут — два Завіти. Один із Сінайської гори: це Агар, яка народжує в рабство.",
        "25": "Агар означає гору Сінай в Аравії та відповідає теперішньому Єрусалиму, який перебуває в рабстві разом зі своїми дітьми.",
        "26": "А горішній Єрусалим вільний; він є матір’ю для [всіх] нас.",
        "27": "Адже написано: Звеселися, неплідна, яка не родила! Радій і викликуй ти, яка не терпіла мук родів, бо набагато більше дітей у покинутої, ніж у тієї, яка має чоловіка!",
        "28": "Ви ж, брати, є дітьми обітниці — як Ісаак.",
        "29": "Але як тоді народжений за тілом переслідував народженого за духом, так і тепер.",
        "30": "Та що каже Писання? Прожени рабиню та її сина, адже син рабині не буде спадкоємцем разом із сином вільної.",
        "31": "Отже, брати, ми є дітьми не рабині, а вільної!"
    },
    "5": {
        "1": "Христос визволив нас для свободи, тож стійте в ній і не впрягайтеся знову в ярмо рабства.",
        "2": "Ось я, Павло, кажу вам: коли обрізуєтеся, Христос вам нічим не допоможе.",
        "3": "Свідчу також кожному чоловікові, який обрізується, що він є боржником щодо виконання всього Закону.",
        "4": "Ви, які оправдуєтеся Законом, залишилися без Христа, відпали ви від благодаті!",
        "5": "Ми ж духом очікуємо надію праведності з віри.",
        "6": "Бо в Христі Ісусі ані обрізання, ані необрізання не мають сили, а тільки віра, яка проявляється через любов.",
        "7": "Бігли ви добре; хто перешкодив вам коритися істині?",
        "8": "Таке переконання не від Того, Хто вас покликав.",
        "9": "Трохи закваски заквашує все тісто.",
        "10": "Я впевнений щодо вас у Господі, що ви не будете думати інакше. Той, хто підбурює вас, зазнає осуду, ким би він не був.",
        "11": "Чому, брати, мене все ще переслідують, якщо я і досі проповідую обрізання? Тоді усувається спокуса хреста.",
        "12": "О, якби обрізаними були ті, хто непокоїть вас!",
        "13": "Адже ви, брати, покликані до свободи. Тільки б свобода ваша не стала причиною жити по-тілесному, але любов’ю служіть один одному,",
        "14": "бо весь Закон міститься в одному виразі, а саме: Люби свого ближнього, як себе самого.",
        "15": "Коли ж ви один одного кусаєте та гризете, то глядіть, щоб ви не знищили один одного.",
        "16": "Кажу: живіть духом, і не чинитимете пожадань тіла.",
        "17": "Бо тіло бажає протилежного духові, а дух — протилежного тілу: вони протидіють одне одному, щоб ви не чинили того, чого бажаєте.",
        "18": "Коли ж вас веде Дух, то ви не під Законом.",
        "19": "Учинки тіла очевидні, а саме: [перелюб], розпуста, нечистота, безсоромність,",
        "20": "ідолослужіння, чародійство, ворожнеча, сварки, заздрощі, гнів, суперечки, розділення, єресі,",
        "21": "злоба, пияцтво, гульня і тому подібне. Попереджаю вас, як і раніше попереджав: хто таке робить, Божого Царства не успадкує!",
        "22": "Плід же Духа — любов, радість, мир, довготерпіння, ласкавість, доброта, віра,",
        "23": "лагідність, стриманість. На таких немає Закону!",
        "24": "А ті, хто є Ісуса Христа, вони розіп’яли своє тіло з його пристрастями та пожадливостями.",
        "25": "Коли живемо духом, то духом і ходімо.",
        "26": "Не ставаймо марнославними, не дратуймо одне одного, не заздрім одне одному!"
    },
    "6": {
        "1": "Брати, якщо і впаде людина в якийсь переступ, то ви, духовні, виправляйте такого духом лагідності, кожний пильнуючи за собою, щоб і самому не потрапити в спокусу.",
        "2": "Носіть тягарі один одного і таким чином виконаєте Закон Христа.",
        "3": "Бо коли хто думає, що він є кимось, будучи нічим, то сам себе обманює.",
        "4": "Нехай кожний випробовує своє діло, і тоді матиме похвалу тільки в собі, а не перед іншими.",
        "5": "Бо кожний нестиме власний тягар.",
        "6": "Той, хто навчається слова, нехай ділиться всім добром із тим, хто його навчає.",
        "7": "Не обманюйтеся, — Бог осміяний бути не може. Бо що лише людина посіє, те й пожне.",
        "8": "Адже хто сіє для свого тіла, — пожне від тіла тління, а хто сіє для духа, — пожне від Духа вічне життя.",
        "9": "Роблячи добро, не втрачаймо запалу, бо свого часу пожнемо, якщо не ослабнемо.",
        "10": "Тому, поки маємо час, робімо добро всім, а найперше тим, які рідні у вірі.",
        "11": "Погляньте, якими великими літерами написав я вам своєю рукою!",
        "12": "Ті, хто бажає хвалитися тілом, змушують вас обрізатися, щоб не бути переслідуваними за хрест Христа.",
        "13": "Адже ті, хто обрізується, самі Закону не дотримують, але бажають, щоб ви були обрізані, аби хвалитися вашим тілом.",
        "14": "А я не став би хвалитися нічим іншим, як тільки хрестом Господа нашого Ісуса Христа, яким для мене розп’ятий світ, а я — для світу.",
        "15": "Адже [в Ісусі Христі] не має значення ні обрізання, ні необрізання, але нове творіння.",
        "16": "І на всіх, хто буде дотримуватися цього правила, нехай на них і на Божому Ізраїлі спочине мир і милість.",
        "17": "Зрештою, хай ніхто не завдає мені труднощів, бо я ношу на моєму тілі рани [Господа] Ісуса.",
        "18": "Благодать Господа нашого Ісуса Христа з вашим духом, брати! Амінь."
    }
}