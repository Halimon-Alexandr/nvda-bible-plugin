{
    "1": {
        "1": "Павло, з волі Божої апостол Ісуса Христа, за обітницею життя, що в Ісусі Христі, —",
        "2": "до Тимофія, улюбленого сина: благодать, милість і мир, від Бога Отця та Ісуса Христа, Господа нашого.",
        "3": "Дякую Богові, Якому від предків служу із чистим сумлінням, що постійно, вдень і вночі, пам’ятаю про тебе в моїх молитвах,",
        "4": "бажаючи бачити тебе, згадуючи твої сльози, аби наповнитися радістю.",
        "5": "Згадую твою щиру віру, яка спочатку оселилася у твоїй бабусі Лоїді та у твоїй матері Євникії; я впевнений, що вона є і в тобі.",
        "6": "Я тому нагадую тобі це, щоб ти зігрівав Божий дар, який є в тобі через покладання моїх рук.",
        "7": "Адже Бог не дав нам духа страху, але духа сили, любові й розсудливості.",
        "8": "Тому не соромся свідчити про нашого Господа, ні мене — Його в’язня. Але злигодні за Євангеліє перенось силою Бога,",
        "9": "Який спас нас і покликав святим покликанням, — не за наші діла, але згідно зі Своїм наміром і благодаттю, яка дана нам в Ісусі Христі ще перед вічними часами;",
        "10": "тепер же вона відкрилася через з’явлення Спасителя нашого Ісуса Христа, Який знищив смерть, а життя і нетління освітив Євангелієм,",
        "11": "для якого я поставлений проповідником, апостолом і вчителем [язичників].",
        "12": "Через це я і страждаю, але не соромлюся, бо знаю, Кому я повірив, і переконаний, що Він має силу зберегти довірене мені до того дня.",
        "13": "За приклад май здорові слова, які ти від мене почув у вірі й любові, що в Ісусі Христі.",
        "14": "Добре, довірене тобі, збережи Святим Духом, Який живе в нас.",
        "15": "Ти знаєш, що від мене відвернулися всі, хто в Азії, між ними й Фіґел та Гермоґен.",
        "16": "Нехай Господь дасть милість домові Онисифора, адже багато разів він давав мені відраду і не соромився моїх кайданів.",
        "17": "Але коли він прибув у Рим, то наполегливо шукав мене — і знайшов.",
        "18": "Нехай же дасть йому Бог знайти милість від Господа того дня! А скільки він послужив мені в Ефесі, ти краще знаєш."
    },
    "2": {
        "1": "Отже, мій сину, міцній у благодаті, яка в Ісусі Христі.",
        "2": "І що ти почув від мене при багатьох свідках, те передай вірним людям, які будуть спроможні й інших навчити.",
        "3": "[Ти ж] перенось злигодні, як добрий воїн Ісуса Христа.",
        "4": "Жодний воїн, щоби догодити тому, хто найняв його, не зв’язує себе життєвими справами.",
        "5": "Якщо ж хто й буде змагатися, то не отримає вінця, якщо не буде боротися законно.",
        "6": "Робітникові, який працює, першим належить одержати з плоду.",
        "7": "Зрозумій те, що кажу: [нехай] Господь дасть тобі розуміння в усьому.",
        "8": "Пам’ятай про воскреслого з мертвих Ісуса Христа, Який з нащадків Давида — згідно з моєю Доброю Звісткою,",
        "9": "за яку я переношу злигодні — до кайданів включно, наче злочинець. Але Боже Слово не ув’язнити!",
        "10": "Тому все терплю заради вибраних, щоб і вони отримали спасіння в Ісусі Христі з вічною славою.",
        "11": "Вірне слово: якщо ми з Ним померли, то з Ним і житимемо;",
        "12": "якщо терпимо, то будемо з Ним і царювати; якщо відречемося, то й Він відречеться від нас;",
        "13": "якщо ми невірні, то Він залишиться вірним, бо Себе зректися не може.",
        "14": "Нагадуй про це й застерігай перед Богом, щоб не займалися словесними змаганнями, бо це не приносить користі, хіба лише слухачам на руїну.",
        "15": "Постарайся представити себе гідним перед Богом, бездоганним працівником, який наставляє на принципи істини.",
        "16": "А пустих балачок уникай, бо вони дедалі більше підштовхуватимуть до безбожності.",
        "17": "Їхнє слово буде поширюватися, немов гангрена. Такими є Гіменей і Филит,",
        "18": "які відпали від істини, заявляючи, ніби воскресіння вже було, і цим відвертають декого від віри.",
        "19": "А тверда Божа основа стоїть, маючи таку печать: Господь знає Своїх, а також: Нехай відступить від неправди кожний, хто прикликає Господнє Ім’я!",
        "20": "У великому домі є не лише золоті й срібні посудини, а й дерев’яні та глиняні; одні для почесного вжитку, інші — для непочесного.",
        "21": "Отже, якщо хто очистить себе від цього, то буде посудом для почесного вжитку — освячений, корисний для Володаря, готовий для кожного доброго діла.",
        "22": "Уникай молодечих пожадань, настирливо шукай праведності, віри, любові, миру з тими, які кличуть до Господа від чистого серця.",
        "23": "А нерозумні й необґрунтовані суперечки обминай, знаючи, що вони породжують сварки.",
        "24": "Адже Господній раб не повинен сваритися, але має бути до всіх привітний, здатний навчати, терпеливий,",
        "25": "такий, хто з лагідністю наставляє противників, чи не дасть їм Бог покаяння, щоби пізнали істину",
        "26": "і вирвалися з тенет диявола, який зловив їх живцем, аби вони виконували його волю."
    },
    "3": {
        "1": "Знай же, що в останні дні настануть скрутні часи.",
        "2": "Бо люди будуть самолюбні, грошолюбні, чванливі, горді, наклепники, батькам неслухняні, невдячні, нечестиві,",
        "3": "недружелюбні, непримиренні, обмовники, нестримані, жорстокі, які не люблять добро,",
        "4": "зрадники, нахабні, бундючні, котрі більше люблять розкоші, ніж Бога,",
        "5": "які мають вигляд благочестя, але сили його відреклися. Таких уникай.",
        "6": "До них належать і ті, які прокрадаються в доми і полонять жінок, обтяжених гріхами й відданих різним пожадливостям;",
        "7": "вони завжди вчаться, та ніколи не можуть прийти до пізнання істини.",
        "8": "Як Янній та Ямврій протиставилися Мойсеєві, так само й ці противляться правді, — люди, які зітліли розумом, недосвідчені у вірі.",
        "9": "Але великого успіху вони не матимуть, бо їхнє безумство стане очевидним для всіх, як сталося і з тими.",
        "10": "Ти ж пішов слідом за моїм ученням, поведінкою, наміром, вірою, довготерпінням, любов’ю, витривалістю,",
        "11": "переслідуваннями, стражданнями, які мене спіткали в Антіохії, в Іконії, у Лістрах. Цих переслідувань я зазнав, та Господь від усіх мене визволив.",
        "12": "Адже всі, хто в Ісусі Христі бажає жити благочестиво, будуть переслідувані.",
        "13": "А лихі люди і шахраї матимуть успіх у злому, обманюючи й самі будучи обмануті.",
        "14": "Ти ж тримайся того, чого ти навчився і що тобі довірено, пам’ятаючи, від кого ти навчився.",
        "15": "І ти змолоду знаєш Святе Писання, яке може тебе зробити мудрим для спасіння через віру в Ісуса Христа.",
        "16": "Усе Писання богонатхненне й корисне для навчання, для докору, для виправлення, для виховання в праведності,",
        "17": "щоби Божа людина була досконала, на всяке добре діло готова."
    },
    "4": {
        "1": "[Тому] свідчу перед Богом та Ісусом Христом, Який має судити живих і мертвих підчас Свого приходу і у Своєму Царстві.",
        "2": "Проповідуй Слово, утверджуй за сприятливих і несприятливих обставин, докоряй, потішай, закликай — з усякою терпеливістю і повчанням.",
        "3": "Бо настане час, коли не слухатимуть здорового вчення, а виберуть собі вчителів за своїми пожадливостями, щоб лестили слух,",
        "4": "аби відвернути вуха від істини та схилитися до небилиць.",
        "5": "Ти ж будь тверезий в усьому, терпи злидні, виконуй діло благовісника, звершуй своє служіння.",
        "6": "Адже я вже стаю жертвою, і настає час мого відходу.",
        "7": "Я звершив добрий подвиг, свій біг закінчив, віру зберіг.",
        "8": "А тепер приготовлено мені вінець праведності, який того дня дасть мені Господь, справедливий Суддя, і не лише мені, а й усім, хто полюбив Його прихід.",
        "9": "Постарайся незабаром прибути до мене.",
        "10": "Адже Димас, полюбивши нинішній вік, мене покинув, — він подався до Солуня, Крискент — до Галатії, а Тит — до Далматії.",
        "11": "Зі мною лише Лука. Візьми Марка, приведи із собою, бо він мені дуже потрібний для служіння.",
        "12": "Тихика ж я послав в Ефес.",
        "13": "Ідучи, принеси плаща, якого я залишив у Троаді в Карпа, і книги, особливо пергаментні.",
        "14": "Олександр, коваль, накоїв мені багато лиха; [нехай] Господь віддасть йому за його вчинками.",
        "15": "Остерігайся його й ти, бо надто противиться нашим словам!",
        "16": "При моїй першій обороні нікого не було зі мною, але всі мене покинули. Хай не буде їм це зараховано.",
        "17": "А Господь став при мені й підкріпив мене, аби через мене сповнилася проповідь: щоб усі язичники почули, і я був визволений з пащі лева.",
        "18": "[І] Господь визволить мене від усякого лихого діла і спасе для Свого Небесного Царства. Йому слава навіки-віків. Амінь.",
        "19": "Привітай Прискилу й Акилу та дім Онисифора.",
        "20": "Ераст залишився в Коринті, а Трохима я зоставив хворим у Мілеті.",
        "21": "Постарайся прийти до зими. Вітають тебе Евул, Пуд, Лін, Клавдія і всі брати.",
        "22": "Господь [Ісус Христос] — з твоїм духом! Благодать — з вами! [Амінь]."
    }
}