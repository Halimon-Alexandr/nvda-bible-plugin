{
    "1": {
        "1": "Mange har alt prøvd å gje ei framstilling av det som har vorte oppfylt blant oss,",
        "2": "slik vi har fått det overlevert av dei som frå første stund var augnevitne og tenarar for Ordet.",
        "3": "No har eg òg sett meg føre å skriva det ned for deg i samanheng, vørde Teofilos, etter å ha granska alt vel frå først av,",
        "4": "så du kan sjå at det er påliteleg, det du er opplært i.",
        "5": "I dei dagane då Herodes var konge i Judea, var det i Abias vaktskift ein prest som heitte Sakarja. Kona hans var òg av Aronsætta og heitte Elisabet.",
        "6": "Begge var rettferdige for Gud og levde uklanderleg etter alle Herrens bod og forskrifter.",
        "7": "Dei var barnlause, for Elisabet kunne ikkje få born, og no var dei begge langt oppi åra.",
        "8": "Ein dag gjorde Sakarja presteteneste for Gud, for turen var komen til hans vaktskift.",
        "9": "Dei kasta lodd, som skikken var blant prestane, og det fall på Sakarja å gå inn i Herrens tempel og brenna røykjelse på altaret.",
        "10": "Medan offeret vart bore fram, stod heile folkemengda utanfor og bad.",
        "11": "Då synte ein Herrens engel seg for han på høgre sida av røykjelsesaltaret.",
        "12": "Sakarja vart slegen av redsle då han såg dette.",
        "13": "Men engelen sa til han: «Ver ikkje redd, Sakarja! Bøna di har vorte høyrd. Elisabet, kona di, skal føda deg ein son, og du skal gje han namnet Johannes.",
        "14": "Han skal bli til glede og fryd for deg, og mange skal gleda seg fordi han er fødd.",
        "15": "For han skal vera stor i Herrens auge. Han skal ikkje drikka vin og sterk drikk, og heilt frå mors liv skal han vera fylt av Den heilage ande.",
        "16": "Han skal få mange i Israel til å venda om til Herren, deira Gud.",
        "17": "Han skal gå føre Herren med same ånd og kraft som Elia hadde, for å venda fedrehjarta til borna og gje ulydige det sinn som rettferdige har, for å gjera i stand for Herren eit folk som er vel førebudd.»",
        "18": "Då sa Sakarja til engelen: «Korleis kan eg vita om dette er sant? Eg er ein gammal mann, og kona mi er òg langt oppi åra.»",
        "19": "Engelen svara: «Eg er Gabriel, som står for Guds andlet. Eg er send for å tala til deg og bera fram denne gode bodskapen.",
        "20": "No skal du bli stum og ikkje kunna tala før den dagen dette hender. For du trudde ikkje orda mine. Men det eg har sagt, skal oppfyllast i si tid.»",
        "21": "Imedan stod folket og venta på Sakarja og undra seg over at han vart verande så lenge i tempelet.",
        "22": "Men då han kom ut, kunne han ikkje tala med dei. Dei skjøna at han hadde hatt eit syn i tempelet. Han gjorde berre teikn til dei; han var og vart verande stum.",
        "23": "Då tenestetida hans var ute, fór han heim att.",
        "24": "Ei tid etter vart Elisabet, kona hans, med barn, og ho heldt seg borte frå folk i fem månader.",
        "25": "«Dette har Herren gjort for meg», sa ho. «No har han sett til meg og teke bort mi vanære blant folk.»",
        "26": "Men då Elisabet var i sjette månaden, vart engelen Gabriel send frå Gud til ein by i Galilea som heitte Nasaret,",
        "27": "til ei jomfru som var lova bort til Josef, ein mann av Davids ætt. Namnet hennar var Maria.",
        "28": "Engelen kom inn til henne og sa: «Ver helsa, du som har fått nåde! Herren er med deg!»",
        "29": "Ved desse orda vart ho forskrekka og undrast på kva denne helsinga skulle tyda.",
        "30": "Men engelen sa til henne: «Ver ikkje redd, Maria! For du har funne nåde hos Gud.",
        "31": "Høyr! Du skal bli med barn og få ein son, og du skal gje han namnet Jesus.",
        "32": "Han skal vera stor og kallast Son til Den høgste. Herren Gud skal gje han kongsstolen til David, far hans.",
        "33": "Han skal vera konge over Jakobs hus til evig tid, og det skal ikkje vera ende på kongedømet hans.»",
        "34": "Maria sa til engelen: «Korleis skal dette gå til når eg ikkje har vore saman med nokon mann?»",
        "35": "Engelen svara: «Den heilage ande skal koma over deg, og krafta frå Den høgste skal skyggja over deg. Difor skal òg barnet som blir fødd, vera heilagt og kallast Guds Son.",
        "36": "Og høyr: Elisabet, slektningen din, ventar ein son, ho òg, på sine gamle dagar. Ho som dei sa ikkje kunne få born, er alt i sjette månaden.",
        "37": "For ingen ting er umogleg for Gud.»",
        "38": "Då sa Maria: «Sjå, eg er Herrens tenestekvinne. Lat det gå meg som du har sagt.» Så forlét engelen henne.",
        "39": "Nokre dagar etter drog Maria av stad og skunda seg opp i fjellbygdene, til den byen i Juda",
        "40": "der Sakarja budde. Der gjekk ho inn til Elisabet og helsa på henne.",
        "41": "Då Elisabet høyrde helsinga frå Maria, sparka barnet i magen hennar. Ho vart fylt av Den heilage ande",
        "42": "og ropa høgt: «Velsigna er du mellom kvinner, og velsigna er frukta i ditt morsliv.",
        "43": "Korleis kunne det henda meg at mor til Herren min kjem til meg?",
        "44": "For då lyden av helsinga di nådde øyret mitt, sparka barnet i magen min av fryd.",
        "45": "Ja, sæl er ho som trudde, for det Herren har sagt til henne, skal oppfyllast.»",
        "46": "Då sa Maria: «Mi sjel høglovar Herren,",
        "47": "og mi ånd frydar seg i Gud, min frelsar.",
        "48": "For han har sett til si tenestekvinne i hennar fattigdom. Og sjå, frå no av skal alle slekter prisa meg sæl,",
        "49": "for store ting har han gjort mot meg, han, den mektige; heilagt er hans namn.",
        "50": "Frå slekt til slekt varer hans miskunn over dei som ottast han.",
        "51": "Han gjorde storverk med sin sterke arm; han spreidde dei som bar hovmodstankar i hjartet.",
        "52": "Han støytte stormenn ned frå trona og lyfte opp dei låge.",
        "53": "Han metta dei svoltne med gode gåver, men sende dei rike tomhendte frå seg.",
        "54": "Han tok seg av Israel, sin tenar, og kom i hug si miskunn",
        "55": "slik han lova våre fedrar, Abraham og hans ætt, til evig tid.»",
        "56": "Maria vart verande hos Elisabet i om lag tre månader; så reiste ho heim att.",
        "57": "Så kom tida då Elisabet skulle ha barn, og ho fødde ein son.",
        "58": "Naboane og slektningane hennar fekk høyra at Herren hadde vist henne stor miskunn, og dei gledde seg med henne.",
        "59": "Den åttande dagen kom dei og skulle omskjera guten. Dei ville kalla han Sakarja etter faren,",
        "60": "men mora sa: «Nei, han skal heita Johannes.»",
        "61": "«Det er då ingen i slekta di som har det namnet», svara dei.",
        "62": "Så gjorde dei teikn til faren for å få vita kva han ville at guten skulle heita.",
        "63": "Han bad om ei tavle og skreiv: «Johannes er namnet hans.» Alle undra seg,",
        "64": "men i det same vart munnen hans opna og tunga løyst. Han tala og prisa Gud.",
        "65": "Då kom ei redsle over alle dei som budde der omkring, og rundt i alle fjellbygdene i Judea snakka folk om det som hadde hendt.",
        "66": "Alle som høyrde det, tok det til hjartet og spurde: «Kva skal det vel bli av dette barnet?» Og Herrens hand var med han.",
        "67": "Sakarja, far hans, vart fylt av Den heilage ande. Han tala profetisk og sa:",
        "68": "«Velsigna er Herren, Israels Gud, for han såg til sitt folk og har løyst det.",
        "69": "Han har reist for oss eit horn til frelse i sin tenar Davids hus,",
        "70": "så som han lova frå gammal tid ved munnen til sine heilage profetar:",
        "71": "å frelsa oss frå våre fiendar og frå handa åt alle dei som hatar oss.",
        "72": "Han viste miskunn mot våre fedrar og kom i hug den heilage pakta,",
        "73": "den eid han gav som lovnad til Abraham, vår far,",
        "74": "så vi, frelste frå fiendehand og utan otte, kan tena han for hans andlet",
        "75": "i reinleik og rettferd alle våre dagar.",
        "76": "Og du, barn, skal kallast profet for Den høgste, for du skal gå fram føre Herren og rydda hans vegar",
        "77": "og læra folket hans å kjenna frelsa når deira synder blir tilgjevne,",
        "78": "for vår Gud er rik på miskunn. Slik skal lyset frå det høge gjesta oss som ein soloppgang",
        "79": "og skina for dei som bur i mørker og dødens skugge, og styra våre føter inn på fredens veg.»",
        "80": "Og guten voks og vart sterk i ånda. Han heldt seg i øydemarka til den dagen han skulle stiga fram for Israel."
    },
    "2": {
        "1": "I dei dagane lét keisar Augustus lysa ut at det skulle takast manntal over heile verda.",
        "2": "Dette var første gongen dei tok manntal, og det hende medan Kvirinius var landshovding i Syria.",
        "3": "Då fór alle heim, kvar til sin by, og skulle skriva seg i manntalet.",
        "4": "Også Josef drog då frå byen Nasaret i Galilea og opp til Judea, til Davidsbyen, som heiter Betlehem, for han høyrde til Davids hus og ætt",
        "5": "og skulle skriva seg der saman med Maria, som var lova bort til han. Ho venta då barn.",
        "6": "Og medan dei var der, kom tida då ho skulle føda,",
        "7": "og ho fekk son sin, den førstefødde. Ho sveipte han og la han i ei krubbe, for det var ikkje husrom for dei.",
        "8": "Det var nokre gjetarar der i området som var ute på marka og heldt vakt over flokken sin om natta.",
        "9": "Med eitt stod ein Herrens engel framfor dei, og Herrens herlegdom lyste kringom dei. Då vart dei gripne av stor redsle.",
        "10": "Men engelen sa til dei: «Ver ikkje redde! Sjå, eg kjem til dykk med bod om ei stor glede, ei glede for heile folket:",
        "11": "I dag er det fødd dykk ein frelsar i Davids by. Han er Messias, Herren.",
        "12": "Og det skal de ha til teikn: De skal finna eit barn som er sveipt og ligg i ei krubbe.»",
        "13": "Brått var det ein stor himmelhær saman med engelen; dei lova Gud og song:",
        "14": "«Ære vere Gud i det høgste, og fred på jorda blant menneske Gud har glede i!»",
        "15": "Då englane hadde fare attende til himmelen, sa gjetarane til kvarandre: «Lat oss gå inn til Betlehem og sjå dette som har hendt, det som Herren har kunngjort for oss.»",
        "16": "Så skunda dei seg dit og fann Maria og Josef og det vesle barnet som låg i krubba.",
        "17": "Då dei fekk sjå det, fortalde dei alt som hadde vorte sagt dei om dette barnet.",
        "18": "Alle som høyrde på, undra seg over det gjetarane fortalde.",
        "19": "Men Maria gøymde alt dette i hjartet sitt og grunda på det.",
        "20": "Og gjetarane vende attende. Dei lova og prisa Gud for alt dei hadde høyrt og sett; alt var slik som det var sagt dei.",
        "21": "Då åtte dagar var gått og han skulle omskjerast, kalla dei han Jesus. Det var det namnet engelen hadde gjeve han før han var komen i mors liv.",
        "22": "Då reinsingstida som Moselova påla dei, var til ende, tok dei han med seg opp til Jerusalem. Dei ville bera han fram for Herren.",
        "23": "For det står skrive i Herrens lov: Alt av hannkjønn som opnar morslivet, skal helgast til Herren.",
        "24": "Dei ville òg bera fram det offeret som er fastsett i Herrens lov: eit par turtelduer eller to dueungar.",
        "25": "I Jerusalem var det då ein mann som heitte Simeon; han var ein rettvis og gudfryktig mann som venta på Israels trøyst. Den heilage ande var over han,",
        "26": "og Anden hadde late han få vita at han ikkje skulle sjå døden før han hadde sett han som Herren har salva.",
        "27": "No kom han opp til tempelet, driven av Anden. Og då foreldra kom med Jesusbarnet for å gjera med han som skikk og bruk var etter lova,",
        "28": "tok Simeon barnet i armane sine. Han lova Gud og sa:",
        "29": "«Herre, no lèt du tenaren din fara herifrå i fred, slik som du har lova.",
        "30": "For mine auge har sett di frelse,",
        "31": "som du har gjort i stand like for andletet på alle folk,",
        "32": "eit lys til openberring for heidningane og til ære for folket ditt, Israel.»",
        "33": "Far hans og mor hans undra seg over det som vart sagt om han.",
        "34": "Og Simeon velsigna dei og sa til Maria, mor hans: «Sjå, han er sett til fall og oppreising for mange i Israel og til eit teikn som blir motsagt",
        "35": "– ja, òg gjennom di eiga sjel skal det gå eit sverd. Slik skal dei tankane mange ber i hjartet, koma fram i dagen.»",
        "36": "Det var ei profetkvinne der, Anna, dotter til Fanuel, av Asjer-stammen. Ho var langt oppi åra. I ungdomen var ho gift i sju år,",
        "37": "og sidan hadde ho vore enkje; ho var no åttifire år. Ho var aldri borte frå tempelet, men tente Gud i faste og bøn natt og dag.",
        "38": "I denne stunda kom ho fram og lova Gud, og ho fortalde om barnet til alle som venta på fridom for Jerusalem.",
        "39": "Då dei hadde gjort alt som var føreskrive i Herrens lov, fór dei attende til Galilea, til heimbyen Nasaret.",
        "40": "Og guten voks og vart sterk. Han vart fylt av visdom, og Guds nåde var over han.",
        "41": "Kvart år fór Jesu foreldre til Jerusalem i påskehøgtida.",
        "42": "Og då han var tolv år, drog dei som vanleg dit opp til høgtida.",
        "43": "Men då høgtidsdagane var til ende og dei skulle fara heim, vart guten Jesus verande att i Jerusalem, og foreldra hans la ikkje merke til det.",
        "44": "Dei tenkte han var med i følgjet, og fór ei dagsreise fram før dei tok til å leita etter han mellom slektningar og kjenningar.",
        "45": "Sidan dei ikkje fann han, fór dei attende til Jerusalem og leita etter han der.",
        "46": "Men først etter tre dagar fann dei han i tempelet. Der sat han midt blant lærarane og lydde på dei og stilte spørsmål.",
        "47": "Og alle som høyrde på han, undra seg over kor klok han var og kor godt han svara.",
        "48": "Då foreldra fekk sjå han, vart dei slegne av undring, og mor hans sa: «Kvifor har du gjort dette mot oss, barnet mitt? Far din og eg har leita etter deg og vore så redde.»",
        "49": "Men han svara: «Kvifor leita de etter meg? Visste de ikkje at eg må vera i huset åt Far min?»",
        "50": "Men dei skjøna ikkje kva han meinte med dette.",
        "51": "Så vart han med dei heim til Nasaret og var lydig mot dei. Men mor hans gøymde alt dette i hjartet sitt.",
        "52": "Og Jesus gjekk fram i alder og visdom og var til glede for Gud og menneske."
    },
    "3": {
        "1": "Det var i det femtande styringsåret til keisar Tiberius. Pontius Pilatus var landshovding i Judea, Herodes var landsfyrste i Galilea, Filip, bror hans, i Iturea og Trakonitis, Lysanias i Abilene,",
        "2": "og Annas og Kaifas var øvsteprestar. Då kom Guds ord til Johannes, son til Sakarja, i øydemarka.",
        "3": "Og han drog omkring i heile Jordan-landet og forkynte ein omvendingsdåp som gav tilgjeving for syndene,",
        "4": "slik som det står skrive i boka med profeten Jesajas ord: Ei røyst ropar i øydemarka: Rydd Herrens veg, gjer stigane hans rette!",
        "5": "Kvar dal skal fyllast, kvart fjell og kvar haug skal jamnast ut. Dei krokete vegane skal bli rette, dei steinete stigane bli slette.",
        "6": "Og alle menneske skal sjå Guds frelse.",
        "7": "I flokk og følgje drog folk ut for å bli døypte av Johannes, og han sa til dei: «Ormeyngel! Kven har lært dykk korleis de skal sleppa unna den vreiden som skal koma?",
        "8": "Så ber då frukt som viser at de er omvende! Prøv ikkje å seia til dykk sjølve: ‘Vi har Abraham til far.’ For eg seier dykk: Gud kan vekkja opp born for Abraham av desse steinane.",
        "9": "Øksa ligg alt innmed rota på trea; kvart tre som ikkje ber god frukt, blir hogge ned og kasta på elden.»",
        "10": "«Kva skal vi då gjera?» spurde folket.",
        "11": "Han svara: «Den som har to kjortlar, skal dela med den som ingen har, og den som har mat, skal gjera det same.»",
        "12": "Det kom òg nokre tollarar og ville bli døypte. Dei spurde: «Meister, kva skal vi gjera?»",
        "13": "«Krev ikkje inn meir enn det som er fastsett», svara han.",
        "14": "«Og vi, kva skal vi gjera?» spurde nokre soldatar. Han svara: «Truga ikkje pengar frå nokon med vald eller falske skuldingar, men ver fornøgde med løna dykkar.»",
        "15": "Folket gjekk no i venting, og alle tenkte i sitt hjarte: Tru om Johannes kan vera Messias?",
        "16": "Då tok han til orde og sa til dei alle: «Eg døyper dykk med vatn. Men det kjem ein som er sterkare enn eg, og eg er ikkje eingong verdig til å løysa sandalreima hans. Han skal døypa dykk med Den heilage ande og eld.",
        "17": "Han har kasteskovla i handa for å reinsa kornet på treskjeplassen. Kveiten skal han samla i låven sin, men agnene skal han brenna med eld som aldri sloknar.»",
        "18": "Dette og mykje anna la han folket på hjartet når han forkynte bodskapen for dei.",
        "19": "Men då han refsa landsfyrsten Herodes fordi han levde med Herodias, brorkona si, og gjorde mykje anna vondt,",
        "20": "la Herodes ei ny ugjerning til alle dei andre: Han kasta Johannes i fengsel.",
        "21": "Alt folket lét seg no døypa, og Jesus vart òg døypt. Medan han bad, opna himmelen seg,",
        "22": "og Den heilage ande dala ned over han i skapnad av ei due. Og det kom ei røyst frå himmelen: «Du er Son min, som eg elskar, i deg har eg mi glede.»",
        "23": "Jesus var omkring tretti år gammal då han tok til med si gjerning. Han vart halden for å vera son til Josef, som var son til Eli,",
        "24": "son til Mattat, son til Levi, son til Melki, son til Jannai, son til Josef,",
        "25": "son til Mattatja, son til Amos, son til Nahum, son til Esli, son til Naggai,",
        "26": "son til Maat, son til Mattatja, son til Sjimi, son til Josek, son til Joda,",
        "27": "son til Johanan, son til Resa, son til Serubabel, son til Sjealtiel, son til Neri,",
        "28": "son til Melki, son til Addi, son til Kosam, son til Elmadam, son til Er,",
        "29": "son til Josva, son til Elieser, son til Jorim, son til Mattat, son til Levi,",
        "30": "son til Simeon, son til Juda, son til Josef, son til Jonam, son til Eljakim,",
        "31": "son til Melea, son til Menna, son til Mattata, son til Natan, son til David,",
        "32": "son til Isai, son til Obed, son til Boas, son til Salma, son til Nahsjon,",
        "33": "son til Amminadab, son til Admin, son til Arni, son til Hesron, son til Peres, son til Juda,",
        "34": "son til Jakob, son til Isak, son til Abraham, son til Tarah, son til Nahor,",
        "35": "son til Serug, son til Re'u, son til Peleg, son til Eber, son til Sjelah,",
        "36": "son til Kenan, son til Arpaksjad, son til Sem, son til Noah, son til Lamek,",
        "37": "son til Metusjalah, son til Henok, son til Jared, son til Mahalalel, son til Kenan,",
        "38": "son til Enosj, son til Set, son til Adam, son til Gud."
    },
    "4": {
        "1": "Fylt av Den heilage ande kom Jesus tilbake frå Jordan. Og Anden førte han omkring i førti dagar i øydemarka,",
        "2": "der han vart freista av djevelen. I dei dagane åt han ingenting, og då dagane var til ende, tok svolten han.",
        "3": "Då sa djevelen til han: «Er du Guds Son, så sei til denne steinen at han skal bli til brød.»",
        "4": "Men Jesus svara: «Det står skrive: Mennesket lever ikkje berre av brød. »",
        "5": "Då førte djevelen han høgt opp og synte han i ein augneblink alle rika i verda",
        "6": "og sa: «Eg vil gje deg all denne makta og herlegdomen. For makta er lagd i mi hand, og eg gjev henne til kven eg vil.",
        "7": "Fell du no ned og tilbed meg, skal det vera ditt alt saman.»",
        "8": "Då svara Jesus: «Det står skrive: Herren din Gud skal du tilbe, han og ingen annan skal du tena.»",
        "9": "Så tok djevelen han med seg til Jerusalem, sette han ytst på tempelmuren og sa: «Er du Guds Son, så kast deg ned herifrå.",
        "10": "For det står skrive: Han skal gje englane sine påbod om å verna deg.",
        "11": "Og: Dei skal bera deg på hendene så du ikkje støyter foten mot nokon stein.»",
        "12": "Men Jesus svara: «Det er sagt: Du skal ikkje setja Herren din Gud på prøve.»",
        "13": "Då djevelen slik hadde freista han på alle vis, heldt han seg borte frå Jesus ei tid.",
        "14": "I Andens kraft vende Jesus attende til Galilea. Og ordet om han spreidde seg i alle bygdene der omkring.",
        "15": "Han underviste i synagogane, og alle tala vel om han.",
        "16": "Han kom òg til Nasaret, der han var oppvaksen, og på sabbaten gjekk han inn i synagogen, som han brukte å gjera. Han reiste seg for å lesa frå Skrifta,",
        "17": "og dei gav han boka til profeten Jesaja. Han opna bokrullen og fann den staden der det står:",
        "18": "Herrens Ande er over meg, for han har salva meg til å forkynna ein god bodskap for fattige. Han har sendt meg for å ropa ut at fangar skal få fridom og at blinde skal få sjå, for å setja undertrykte fri",
        "19": "og ropa ut eit nådeår frå Herren.",
        "20": "Så rulla han bokrullen saman, gav han til synagogetenaren og sette seg. Og alle som var i synagogen, heldt auga feste på han.",
        "21": "Då tala han til dei og byrja slik: «I dag vart dette skriftordet oppfylt medan de høyrde på.»",
        "22": "Alle tala vel om han og undra seg over nådeorda som kom frå hans munn. «Er ikkje dette son til Josef?» spurde dei.",
        "23": "Då sa Jesus til dei: «De kjem sikkert til å minna meg om ordtaket: ‘Lege, læk deg sjølv!’ og seia: ‘Vi har høyrt om alt du har gjort i Kapernaum. Gjer no det same på heimstaden din!’»",
        "24": "Og han heldt fram: «Sanneleg, eg seier dykk: Ingen profet er velkomen på heimstaden sin.",
        "25": "Ja, eg seier dykk som sant er: Det var mange enkjer i Israel i dei dagane då Elia levde, då himmelen var stengd i tre år og seks månader og det vart ei stor hungersnaud i heile landet.",
        "26": "Likevel vart ikkje Elia send til nokon av dei, berre til ei enkje i Sarepta i Sidon-landet.",
        "27": "Og det var mange med hudsjukdom i Israel den tid profeten Elisja levde, men ingen av dei vart reine att, berre syraren Naaman.»",
        "28": "Då vart dei brennande harme, alle som var i synagogen og høyrde dette.",
        "29": "Dei fór opp og jaga han ut av byen, mot ein skrent i åssida der byen deira låg. Der ville dei støyta han utfor.",
        "30": "Men han gjekk midt igjennom flokken og bort derifrå.",
        "31": "Så tok Jesus vegen ned til Kapernaum, ein by i Galilea. Han underviste dei på sabbaten,",
        "32": "og dei var slegne av undring over læra hans, for han tala med makt og mynde.",
        "33": "I synagogen var det ein mann som hadde ei vond og urein ånd. Han sette i å ropa av all kraft:",
        "34": "«Kva vil du oss, Jesus frå Nasaret? Er du komen for å øydeleggja oss? Eg veit kven du er: Guds Heilage!»",
        "35": "Men Jesus truga ånda og sa: «Tei still og far ut av han!» Den vonde ånda kasta mannen ned midt blant dei og fór ut av han, men skadde han ikkje.",
        "36": "Då kom det otte og undring over alle, og dei sa seg imellom: «Kva er dette for tale? Med makt og mynde byd han dei ureine åndene, og dei fer ut.»",
        "37": "Og ordet om han fór over alle bygdene der omkring.",
        "38": "Frå synagogen gjekk Jesus heim til Simon. Svigermor til Simon låg sjuk og hadde høg feber, og dei bad Jesus hjelpa henne.",
        "39": "Han gjekk fram, bøygde seg over henne og truga feberen så han sleppte henne. Og med ein gong stod ho opp og stelte for dei.",
        "40": "Då sola gjekk ned, kom alle til han med sine sjuke, same kva sjukdom dei var plaga av. Og han la hendene på kvar og ein av dei og lækte dei.",
        "41": "Mange fór det vonde ånder ut av, og dei skreik og ropa: «Du er Guds Son!» Men han truga dei og gav dei ikkje lov til å tala. For dei visste at han var Messias.",
        "42": "Då det vart morgon dagen etter, fór han ut til ein aud stad. Folket gav seg til å leita etter han, og då dei kom dit han var, prøvde dei å halda han att, så han ikkje skulle gå frå dei.",
        "43": "Men han sa: «Eg må bera fram den gode bodskapen om Guds rike i dei andre byane òg. Det er det eg er send for.»",
        "44": "Og han heldt fram med å forkynna i synagogane i Judea."
    },
    "5": {
        "1": "Ein gong stod Jesus nede ved Gennesaretsjøen, og folket trengde seg om han for å høyra Guds ord.",
        "2": "Då fekk han sjå to båtar som låg ved stranda. Fiskarane hadde stige ut av dei og heldt på å skylja garna.",
        "3": "Jesus steig ut i ein av båtane, den som høyrde Simon til, og bad han leggja litt ut frå land. Så sette han seg og underviste folket frå båten.",
        "4": "Då han hadde tala ferdig, sa han til Simon: «Legg ut på djupet og set garna, så de kan få fisk.»",
        "5": "«Meister», svara Simon, «vi har streva i heile natt og ikkje fått noko. Men på ditt ord vil eg setja garna.»",
        "6": "Så gjorde dei det, og då stengde dei slik ei mengd med fisk at garna heldt på å rivna.",
        "7": "Dei gav teikn til arbeidslaget i den andre båten at dei skulle koma og ta i med dei. Og då dei kom, fylte dei begge båtane, så det var nære på dei sokk.",
        "8": "Då Simon Peter såg det, kasta han seg ned for Jesu føter og sa: «Gå frå meg, Herre! Eg er ein syndig mann.»",
        "9": "For både han og alle som var med han, vart fulle av otte og undring over fiskefangsten dei hadde fått.",
        "10": "Like eins var det med Jakob og Johannes, sønene til Sebedeus, som fiska saman med Simon. Men Jesus sa til Simon: «Ver ikkje redd! Heretter skal du fanga menneske.»",
        "11": "Så rodde dei båtane i land, gjekk frå alt og følgde han.",
        "12": "Ein gong han var i ein av byane, kom ein spedalsk mann, full av sår. Då han fekk sjå Jesus, kasta han seg ned med andletet mot jorda og bad: «Herre, om du vil, kan du gjera meg rein.»",
        "13": "Jesus rette ut handa og rørte ved han. «Eg vil», sa han. «Bli rein!» Og med det same var sjukdomen borte.",
        "14": "Jesus forbaud han å seia det til nokon. «Men gå og vis deg for presten», sa han, «og ber fram eit offer for reinsinga di, slik som Moses har gjeve påbod om. Det skal vera eit vitnemål for dei.»",
        "15": "Men ordet om han spreidde seg berre endå vidare, og folk kom i flokk og følgje for å høyra på han og bli lækte for sjukdomane sine.",
        "16": "Men sjølv trekte han seg ofte tilbake til aude stader og var der og bad.",
        "17": "Ein dag heldt han på og underviste, og der sat farisearar og lovlærarar som var komne frå alle landsbyane i Galilea og frå Judea og Jerusalem. Jesus hadde Herrens kraft så han kunne lækja.",
        "18": "Då kom nokre menn berande med ein som var lam og låg på ei båre. Dei prøvde å bera han inn og setja han ned framfor Jesus,",
        "19": "men såg seg inga råd til å koma inn med han for folkemengda. Så gjekk dei opp på taket, tok til sides takstein og firte han ned på båra, beint framfor Jesus.",
        "20": "Då Jesus såg trua deira, sa han: «Ven, syndene dine er deg tilgjevne.»",
        "21": "Men dei skriftlærde og farisearane tenkte med seg: «Kva er dette for ein? Han spottar Gud. Kven andre kan tilgje synder enn Gud åleine?»",
        "22": "Jesus visste kva dei tenkte, og sa til dei: «Kva er det for tankar de går med i hjartet?",
        "23": "Kva er lettast å seia: ‘Syndene dine er deg tilgjevne’ eller: ‘Stå opp og gå’?",
        "24": "Men for at de skal vita at Menneskesonen har makt på jorda til å tilgje synder» – og no tala han til den lamme – «så seier eg deg: Stå opp, ta båra di og gå heim!»",
        "25": "Og med ein gong reiste mannen seg midt for auga deira, tok båra som han hadde lege på, og gjekk heim med lov og takk til Gud.",
        "26": "Då vart dei alle heilt frå seg av undring og lova Gud. Og fulle av otte sa dei: «I dag har vi sett utrulege ting!»",
        "27": "Sidan gjekk Jesus ut. Då fekk han sjå ein tollar som heitte Levi. Han sat på tollbua. Jesus sa til han: «Følg meg!»",
        "28": "Då stod han opp, gjekk frå alt og følgde Jesus.",
        "29": "Levi heldt eit stort gjestebod for han heime hos seg. Og ein heil flokk tollarar og andre var til bords saman med dei.",
        "30": "Farisearane og dei skriftlærde blant dei murra og sa til læresveinane: «Kvifor et og drikk de saman med tollarar og syndarar?»",
        "31": "Men Jesus svara: «Det er ikkje dei friske som treng lege, men dei som har det vondt.",
        "32": "Eg er ikkje komen for å kalla rettferdige, men syndarar til omvending.»",
        "33": "Så sa dei til han: «Læresveinane til Johannes fastar ofte og held bøn, og det same gjer læresveinane til farisearane, men dine et og drikk.»",
        "34": "«Kan de få bryllaupsgjestene til å fasta medan brudgomen er hos dei?» svara Jesus.",
        "35": "«Men det skal koma ei tid då brudgomen blir teken frå dei, og når dei dagane kjem, då skal dei fasta.»",
        "36": "Han fortalde dei òg ei likning: «Ingen riv eit stykke av eit nytt klesplagg og bruker det til bot på eit gammalt. For då blir det nye klesplagget sundrive, og bota frå det nye passar ikkje på det gamle.",
        "37": "Og ingen fyller ny vin i gamle skinnsekker. For då sprengjer den nye vinen sekkene, vinen renn ut, og sekkene blir øydelagde.",
        "38": "Nei, ny vin må ein fylla i nye skinnsekker.",
        "39": "Og ingen som har drukke gammal vin, har lyst på ny. Han vil seia at den gamle er best.»"
    },
    "6": {
        "1": "Ein sabbat bar det så til at Jesus tok vegen langsmed nokre kornåkrar, og læresveinane reiv av aks, gneid dei mellom hendene og åt.",
        "2": "Då sa nokre av farisearane: «Kvifor gjer de slikt som ingen har lov til å gjera på sabbaten?»",
        "3": "Jesus svara: «Men har de ikkje lese kva David gjorde den gongen han og mennene hans svalt?",
        "4": "Han gjekk inn i Guds hus, tok skodebrøda og åt og gav dei som følgde han. Og dei brøda er det berre prestane som har lov å eta.»",
        "5": "Og Jesus sa til dei: «Menneskesonen er herre over sabbaten.»",
        "6": "Ein annan sabbat gjekk han inn i synagogen og underviste. Der var det ein mann med ei høgre hand som var vissen.",
        "7": "Dei skriftlærde og farisearane heldt auge med Jesus, om han ville lækja på sabbaten, så dei kunne få noko å klaga han for.",
        "8": "Men han kjende tankane deira og sa til mannen med den visne handa: «Reis deg opp og kom fram!» Han reiste seg og gjekk fram.",
        "9": "«No spør eg dykk», sa Jesus, «kva har ein lov til på sabbaten? Å gjera godt eller å gjera vondt, berga liv eller ta liv?»",
        "10": "Han såg rundt seg på dei alle og sa til mannen: «Rett fram handa di!» Han så gjorde, og handa hans vart god att.",
        "11": "Då vart dei heilt ifrå seg av sinne og tala med kvarandre om kva dei skulle gjera med Jesus.",
        "12": "I dei dagane gjekk han ein gong opp i fjellet og ville be, og han var der heile natta i bøn til Gud.",
        "13": "Då det vart dag, kalla han til seg læresveinane sine og valde ut tolv; dei kalla han apostlar.",
        "14": "Det var Simon, som han òg kalla Peter, og Andreas, bror hans, Jakob og Johannes, Filip og Bartolomeus,",
        "15": "Matteus og Tomas, Jakob, son til Alfeus, og Simon som dei kalla seloten,",
        "16": "Judas, son til Jakob, og Judas Iskariot, han som vart svikar.",
        "17": "Så gjekk han nedover att i lag med dei og vart ståande på ei slette. Der var ein stor flokk av læresveinane hans samla og ei mengd med folk frå heile Judea og Jerusalem og frå sjøbygdene ved Tyros og Sidon.",
        "18": "Dei var komne og ville høyra han og bli lækte for sjukdomane sine. Dei som var plaga av ureine ånder, vart òg friske.",
        "19": "Og alt folket prøvde å få røra ved han, for ut frå han gjekk det ei kraft som lækte alle.",
        "20": "Då såg han opp, feste auga på læresveinane sine og sa: «Sæle de fattige! Guds rike er dykkar.",
        "21": "Sæle de som no svelt! De skal mettast. Sæle de som no græt! De skal le.",
        "22": "Sæle er de når folk for Menneskesonen skuld hatar dykk, støyter dykk ut og spottar dykk og kastar namnet dykkar frå seg som noko vondt!",
        "23": "Gled dykk på den dagen og hoppa av fryd, stor er løna dykkar i himmelen. Det same gjorde fedrane deira med profetane.",
        "24": "Men ve dykk rike, de har alt fått dykkar trøyst.",
        "25": "Ve dykk som no er mette, de skal svelta. Ve dykk som no ler, de skal sørgja og gråta.",
        "26": "Ve dykk når alle talar vel om dykk. For det same gjorde fedrane deira med dei falske profetane.",
        "27": "Men til dykk som høyrer på meg, seier eg: Elsk fiendane dykkar, gjer vel mot dei som hatar dykk,",
        "28": "velsign dei som forbannar dykk, og be for dei som mishandlar dykk.",
        "29": "Slår nokon deg på det eine kinnet, så byd fram det andre òg. Tek nokon kappa frå deg, så nekt han ikkje skjorta heller.",
        "30": "Gjev til kvar den som bed deg, og tek nokon frå deg det som er ditt, skal du ikkje krevja det att.",
        "31": "Som de vil at andre skal gjera mot dykk, så skal de gjera mot dei.",
        "32": "Om de elskar dei som elskar dykk, er det noko å takka dykk for? Til og med syndarane elskar dei som viser dei kjærleik.",
        "33": "Og om de gjer vel mot dei som gjer vel mot dykk, er det noko å takka dykk for? Det gjer syndarane òg.",
        "34": "Og om de låner til dei som de ventar å få att av, er det noko å takka dykk for? Syndarar låner òg til syndarar når dei kan få like mykje att.",
        "35": "Nei, elska fiendane dykkar, gjer vel og lån bort utan å venta noko att. Då skal løna dykkar vera stor, og de skal vera born av Den høgste. For han er god mot dei utakksame og vonde.",
        "36": "Ver miskunnsame, som Far dykkar er miskunnsam.",
        "37": "Døm ikkje, så skal de ikkje dømmast. Fordøm ikkje, så skal de ikkje fordømmast. Ettergjev, så skal de få ettergjeving.",
        "38": "Gjev, så skal de få: Eit godt mål, stappa, rista og overfylt, skal de få i fanget. For med det målet de sjølve måler med, skal det òg målast opp til dykk.»",
        "39": "Han fortalde dei òg ei likning: «Kan ein blind leia ein blind? Kjem ikkje begge til å falla i grøfta?",
        "40": "Ein lærling står ikkje over meisteren, men når han er utlært, blir han lik meisteren sin.",
        "41": "Kvifor ser du flisa i auget til bror din, men bjelken i ditt eige auge merkar du ikkje?",
        "42": "Og korleis kan du seia til bror din: ‘Bror, lat meg ta flisa ut av auget ditt’, når du ikkje ser bjelken i ditt eige auge? Din hyklar! Ta først bjelken ut av ditt eige auge. Då ser du klårt og kan ta flisa ut av auget til bror din.",
        "43": "Det finst ikkje noko godt tre som ber dårleg frukt, heller ikkje noko dårleg tre som ber god frukt.",
        "44": "Treet kjenner ein på frukta. Dei plukkar ikkje fiken av tistlar og haustar ikkje druer av klunger.",
        "45": "Eit godt menneske ber fram godt av det gode han gøymer i hjartet, og eit vondt menneske ber fram vondt av det vonde han gøymer på. For det hjartet er fullt av, det seier munnen.",
        "46": "Kvifor kallar de meg ‘Herre, Herre!’ og gjer ikkje det eg seier?",
        "47": "Den som kjem til meg og høyrer orda mine og gjer det dei seier, eg skal visa dykk kven han er lik.",
        "48": "Han er lik eit menneske som ville byggja eit hus, og som grov djupt og la grunnmuren på fjell. Då flaumen kom, braut straumen mot huset, men kunne ikkje rikka det, for det var godt bygd.",
        "49": "Men den som høyrer og ikkje gjer etter det, han liknar eit menneske som bygde huset sitt på berre bakken, utan grunnmur. Då straumen braut mot huset, datt det med ein gong, og heile huset rasa saman.»"
    },
    "7": {
        "1": "Då Jesus hadde halde denne talen til folket, gjekk han inn i Kapernaum.",
        "2": "Ein offiser der i byen hadde ein tenar som han sette svært høgt. Denne tenaren var så sjuk at det stod om livet.",
        "3": "Då offiseren fekk høyra om Jesus, sende han nokre av dei jødiske eldste til han; dei skulle be han koma og berga livet til tenaren.",
        "4": "Då dei kom til Jesus, bad dei han inderleg og sa: «Han fortener at du gjer dette for han.",
        "5": "For han elskar folket vårt, og det er han som har bygd synagogen vår.»",
        "6": "Og Jesus gjekk med dei. Men då han ikkje hadde langt att til huset, sende offiseren nokre av venene sine til han med bod: «Herre, gjer deg ikkje meir bry! Eg er ikkje verd at du kjem inn under mitt tak",
        "7": "– difor heldt eg meg heller ikkje verdig til å koma til deg. Men sei berre eit ord, så blir tenesteguten min lækt.",
        "8": "For eg må sjølv lyda dei som er over meg, og eg har soldatar under meg. Seier eg til ein av dei: ‘Gå!’ så går han, og til ein annan: ‘Kom!’ så kjem han, og til tenaren min: ‘Gjer dette!’ så gjer han det.»",
        "9": "Då Jesus høyrde det, undra han seg. Han vende seg til folket som følgde han, og sa: «Det seier eg dykk: Ikkje eingong i Israel har eg funne ei slik tru.»",
        "10": "Då dei som var utsende, kom heim att, fann dei tenaren frisk.",
        "11": "Kort tid etter gav Jesus seg i veg til ein by som heiter Nain. Læresveinane og mykje folk var med han.",
        "12": "Då han nærma seg byporten, vart ein død boren til grava. Han var einaste sonen til mor si, og ho var enkje. Mykje folk frå byen var med henne.",
        "13": "Då Herren såg enkja, fekk han inderleg medkjensle med henne og sa: «Gråt ikkje!»",
        "14": "Han gjekk borttil og la handa på båra. Då stansa dei som bar. Så sa han: «Du unge mann, eg seier deg: Stå opp!»",
        "15": "Då sette den døde seg opp og tok til å tala, og Jesus gav han til mor hans.",
        "16": "Då vart alle fylte av ærefrykt; dei lova Gud og sa: «Ein stor profet har stige fram hos oss, og Gud har gjesta sitt folk.»",
        "17": "Dette ordet om han spreidde seg i heile Judea og landet omkring.",
        "18": "Johannes fekk høyra om alt dette av læresveinane sine. Då kalla han to av dei til seg",
        "19": "og sende dei til Herren og bad dei spørja: «Er du den som skal koma, eller skal vi venta ein annan?»",
        "20": "Mennene kom då til Jesus og sa: «Døyparen Johannes sender oss til deg og spør: Er du den som skal koma, eller skal vi venta ein annan?»",
        "21": "Nett då lækte Jesus mange for sjukdomar og plager og vonde ånder, og han gav mange blinde synet.",
        "22": "Og han svara: «Gå og fortel Johannes kva de har sett og høyrt: Blinde ser, lamme går, spedalske blir reine, og døve høyrer, døde står opp, og evangeliet blir forkynt for fattige.",
        "23": "Og sæl er den som ikkje fell ifrå på grunn av meg.»",
        "24": "Då bodberarane frå Johannes var gått, tala Jesus til folket om Johannes: «Kva gjekk de ut i øydemarka for å sjå? Eit sivstrå som svaiar i vinden?",
        "25": "Nei! Kva gjekk de ut for å sjå? Ein mann kledd i fine klede? Dei som er staseleg kledde og lever i overflod, held til i slotta sine.",
        "26": "Men kva gjekk de ut for å sjå? Ein profet? Ja, eg seier dykk: meir enn ein profet!",
        "27": "Det er om han dette står skrive: Sjå, eg sender min bodberar føre deg, han skal rydda vegen for deg.",
        "28": "Eg seier dykk: Ingen av dei som er fødde av kvinner, er større enn Johannes. Men sjølv den minste i Guds rike er større enn han.",
        "29": "Alt folket, og tollarane med, lydde og gav Gud rett og lét seg døypa med Johannes-dåpen.",
        "30": "Men farisearane og dei lovkunnige viste Guds plan frå seg og lét seg ikkje døypa av han.",
        "31": "Menneska i denne slekta, kva skal eg likna dei med? Kven er dei like?",
        "32": "Dei liknar born som sit på torget og ropar til kvarandre: ‘Vi spela på fløyte for dykk, men de ville ikkje dansa. Vi song klagesongar, men de ville ikkje gråta.’",
        "33": "For døyparen Johannes er komen, han et ikkje brød og drikk ikkje vin, og de seier: ‘Han har ei vond ånd i seg.’",
        "34": "Menneskesonen er komen, han både et og drikk, og de seier: ‘Sjå, for ein storetar og vindrikkar, ven med tollarar og syndarar!’",
        "35": "Men Visdomen har fått rett, det stadfester alle borna hennar.»",
        "36": "Ein av farisearane bad Jesus eta hos seg. Og han gjekk inn i huset til farisearen og tok plass ved bordet.",
        "37": "No var det ei kvinne der i byen som levde eit syndefullt liv. Då ho fekk vita at Jesus låg til bords hos farisearen, kom ho dit med ei alabastkrukke med dyr salve.",
        "38": "Ho vart ståande bak Jesus, nede ved føtene, og gret. Så tok ho til å fukta føtene hans med tårene og tørka dei med håret sitt. Ho kyste føtene hans og smurde dei med salven.",
        "39": "Då farisearen som hadde bede han heim, såg det, tenkte han med seg: «Var denne mannen ein profet, visste han kva slag kvinne det er som tek i han, at ho lever eit syndefullt liv.»",
        "40": "Då tok Jesus til orde og sa til farisearen: «Simon, eg har noko å seia deg.» «Tal, meister», svara han.",
        "41": "Jesus sa: «To menn stod i skuld til ein som lånte ut pengar. Den eine var skuldig fem hundre denarar, den andre femti.",
        "42": "Men då dei ikkje hadde noko å betala med, ettergav han dei begge skulda. Kven av dei vil halda mest av han?»",
        "43": "«Den han ettergav mest, tenkjer eg», svara Simon. «Du har rett», sa Jesus.",
        "44": "Så vende han seg til kvinna og sa til Simon: «Ser du denne kvinna? Eg kom inn i ditt hus; du gav meg ikkje vatn til føtene mine, men ho fukta dei med tårer og tørka dei med håret sitt.",
        "45": "Du helsa meg ikkje velkomen med eit kyss, men ho har ikkje halde opp med å kyssa føtene mine heilt frå eg kom inn.",
        "46": "Du salva ikkje hovudet mitt med olje, men ho smurde føtene mine med velluktande salve.",
        "47": "Difor seier eg deg: Dei mange syndene hennar er tilgjevne, difor har ho vist stor kjærleik. Men den som får tilgjeve lite, elskar lite.»",
        "48": "Så sa han til kvinna: «Syndene dine er tilgjevne.»",
        "49": "Då tok dei andre gjestene til å tenkja med seg: «Kven er han, som jamvel tilgjev synder?»",
        "50": "Men Jesus sa til kvinna: «Trua di har frelst deg. Gå i fred!»"
    },
    "8": {
        "1": "I tida som no kom, drog Jesus omkring og forkynte i byar og landsbyar og bar fram den gode bodskapen om Guds rike. Dei tolv var med han,",
        "2": "og nokre kvinner som hadde vorte lækte for vonde ånder og sjukdomar. Det var Maria med tilnamnet Magdalena, som sju vonde ånder hadde fare ut av,",
        "3": "Johanna, som var gift med Kusa, ein forvaltar hos Herodes, og Susanna og mange andre. Med alt det dei eigde, tente dei Jesus og dei tolv.",
        "4": "Mykje folk strøymde no saman frå alle byane rundt omkring. Då ei stor folkemengd hadde samla seg om han, fortalde han dei ei likning:",
        "5": "«Ein såmann gjekk ut for å så kornet sitt. Og då han sådde, fall noko attmed vegen. Det vart nedtrakka, og fuglane under himmelen kom og åt det opp.",
        "6": "Noko fall på steingrunn, og det visna med same det kom opp, fordi det ikkje fekk væte.",
        "7": "Noko fall mellom klunger, og klungeren voks opp saman med kornet og kvelte det.",
        "8": "Men noko fall i god jord, og det voks opp og gav grøde, heile hundre gonger det som vart sådd.» Då han hadde sagt dette, ropa han ut: «Den som har øyre å høyra med, høyr!»",
        "9": "Sidan spurde læresveinane han kva denne likninga skulle tyda.",
        "10": "Han svara: «Dykk er det gjeve å kjenna løyndomane om Guds rike. Men dei andre får det i likningar, for at dei skal sjå, men ikkje sjå, og høyra, men ikkje skjøna.",
        "11": "Likninga tyder: Såkornet er Guds ord.",
        "12": "Dei attmed vegen er dei som høyrer ordet; men så kjem djevelen og tek det bort frå hjartet deira, så dei ikkje skal tru og bli frelste.",
        "13": "Dei på steingrunn er dei som tek imot ordet med glede når dei høyrer det. Men dei har ikkje rot; dei trur ei tid, og når dei blir sette på prøve, fell dei frå.",
        "14": "Det som fall mellom klunger, er dei som vel høyrer ordet, men som på vegen gjennom livet blir kvelte av sorger og rikdom og nytingar så dei ikkje ber fullmogen grøde.",
        "15": "Men det i den gode jorda, det er dei som høyrer ordet og tek vare på det i eit fint og godt hjarte, held ut og ber grøde.",
        "16": "Ingen tenner ei oljelampe og gøymer henne under ei krukke eller set henne under ei seng; nei, han set lampa på ein haldar, så dei som kjem inn, kan sjå lyset.",
        "17": "For ingenting er løynt som ikkje skal bli synleg, og ingenting er gøymt som ikkje skal bli kjent og koma for dagen.",
        "18": "Akta vel på korleis de høyrer! For den som har, skal få. Men den som ikkje har, skal mista jamvel det han trur han har.»",
        "19": "Mor hans og syskena hans kom og ville møta han, men dei slapp ikkje fram for folkemengda.",
        "20": "Då var det nokon som sa til han: «Mor di og syskena dine står utanfor og vil treffa deg.»",
        "21": "Men han svara: «Mor mi og syskena mine, det er dei som høyrer Guds ord og gjer etter det.»",
        "22": "Ein dag steig han ut i ein båt saman med læresveinane. «Lat oss fara over til andre sida av sjøen», sa han. Så la dei utpå,",
        "23": "og medan dei var ute på sjøen, sovna han. Då kom det ein kvervelstorm kastande over sjøen, båten heldt på å gå full av vatn, og dei var i stor fare.",
        "24": "Dei gjekk bort til han og vekte han og sa: «Meister, meister, vi går under!» Jesus reiste seg opp og truga vinden og bølgjene så dei la seg, og det vart blikande stilt.",
        "25": "Han sa til dei: «Kvar er trua dykkar?» Men dei var fulle av otte og undring og sa seg imellom: «Kven er han? Han byd både vind og sjø, og dei lyder han!»",
        "26": "No kom dei inn til Gerasenar-landet, som ligg midt imot Galilea.",
        "27": "Då han gjekk i land, kom ein mann frå byen der mot han. Han hadde vonde ånder i seg. I lang tid hadde han ikkje hatt klede på kroppen, og han budde ikkje i hus, men heldt til i gravhòlene.",
        "28": "Då han fekk sjå Jesus, sette han i å ropa, kasta seg ned for han og skreik høgt: «Kva vil du meg, Jesus, du Son av Gud, Den høgste? Eg bed deg at du ikkje må pina meg!»",
        "29": "– For Jesus hadde bode den ureine ånda å fara ut av mannen. Ho hadde hatt makt over han i lange tider. Ofte hadde dei bunde han med lenkjer og fotjern og halde vakt over han, men han sleit banda og vart driven ut i øydemarka av den vonde ånda. –",
        "30": "«Kva er namnet ditt?» spurde Jesus. «Legion», svara han, for det var mange vonde ånder som hadde fare inn i han.",
        "31": "Og dei bad Jesus at han ikkje måtte by dei å fara ned i avgrunnen.",
        "32": "No gjekk det ein stor griseflokk og beitte der på fjellet, og dei vonde åndene bad om å få fara inn i grisene. Det gav han dei lov til.",
        "33": "Då fór dei vonde åndene ut av mannen og inn i grisene, og flokken sette utfor stupet og ned i sjøen og drukna.",
        "34": "Men då dei som gjette grisene, såg det som var hendt, sprang dei av stad og fortalde det inne i byen og ute på landet.",
        "35": "Og folk drog ut og ville sjå kva som var hendt. Då dei kom fram til Jesus, fann dei mannen som dei vonde åndene hadde fare ut av. Han sat ved Jesu føter, påkledd og med sitt fulle vit. Då vart dei redde.",
        "36": "Men dei som hadde sett på, fortalde korleis han som hadde hatt dei vonde åndene, vart frisk att.",
        "37": "Då bad heile folkemengda frå Gerasenar-bygdene at Jesus måtte fara bort ifrå dei, for dei var tekne av stor redsle. Og han gjekk i båten og fór attende.",
        "38": "Mannen som dei vonde åndene hadde fare ut av, bad om å få vera med han. Men Jesus sende han bort og sa:",
        "39": "«Gå heim og fortel kor store ting Gud har gjort mot deg.» Så gjekk han av stad og forkynte i heile byen kva Jesus hadde gjort for han.",
        "40": "Då Jesus vende attende, stod folkemengda og tok imot han, for alle hadde venta på han.",
        "41": "Ein mann som heitte Jairus, kom fram; han var forstandar for synagogen. Han kasta seg ned for føtene til Jesus og bad han inderleg om å koma heim til seg.",
        "42": "For einaste dotter hans, som var om lag tolv år gammal, låg for døden. Då Jesus gjekk dit, trengde folk seg innpå han frå alle kantar.",
        "43": "Det var ei kvinne der som hadde hatt blødingar i tolv år. ° Alt ho eigde, hadde ho brukt på legar, • men ingen hadde greidd å gjera henne frisk.",
        "44": "Ho nærma seg Jesus bakanfrå og rørte ved dusken på kappefliken hans, og med ein gong stansa blodet.",
        "45": "«Kven var det som rørte ved meg?» spurde Jesus. Ingen ville svara. Då sa Peter: «Meister, folk trykkjer og trengjer seg innpå deg frå alle kantar.»",
        "46": "Men Jesus sa: «Det var einkvan som rørte ved meg, for eg kjende at det gjekk ei kraft ut ifrå meg.»",
        "47": "Då kvinna skjøna at det ikkje kunne løynast, kom ho skjelvande fram. Ho kasta seg ned for han og fortalde, medan heile folket høyrde på, kvifor ho hadde rørt ved han, og korleis ho hadde vorte frisk med det same.",
        "48": "Då sa Jesus til henne: «Trua di har frelst deg, dotter. Gå i fred!»",
        "49": "Før han hadde tala ut, kom det ein frå huset til synagogeforstandaren og sa: «Dotter di er død. Bry ikkje meisteren lenger.»",
        "50": "Jesus høyrde det, men sa til faren: «Ver ikkje redd, berre tru, så skal ho bli berga.»",
        "51": "Då han kom fram til huset, lét han ingen andre vera med inn enn Peter, Johannes og Jakob og far og mor til barnet.",
        "52": "Alle gret og jamra over henne. Men han sa: «Gråt ikkje! Ho er ikkje død, ho søv.»",
        "53": "Dei berre lo av han, for dei visste at ho var død.",
        "54": "Men han tok henne i handa og ropa: «Barnet mitt, stå opp!»",
        "55": "Då vende livsanden hennar attende, og ho reiste seg opp med ein gong. Og han sa at dei skulle gje henne mat.",
        "56": "Foreldra var reint ifrå seg av undring. Men Jesus forbaud dei å tala til nokon om det som hadde hendt."
    },
    "9": {
        "1": "Jesus kalla saman dei tolv og gav dei makt over alle vonde ånder og kraft til å lækja sjukdomar.",
        "2": "Så sende han dei ut for å forkynna Guds rike og gjera sjuke friske.",
        "3": "Han sa til dei: «Ta ikkje noko med dykk på vegen, korkje stav eller veske eller brød eller pengar; og ingen skal ha med to kjortlar.",
        "4": "Når de har teke inn i eit hus, så ver der til de fer vidare.",
        "5": "Men er det nokon som ikkje vil ta imot dykk, skal de fara bort frå den byen og rista støvet av føtene. Det skal vera eit vitnemål mot dei.»",
        "6": "Så tok dei ut og drog omkring frå landsby til landsby og forkynte den gode bodskapen og lækte folk kvar dei kom.",
        "7": "Landsfyrsten Herodes fekk høyra om alt det som hende, og han visste ikkje kva han skulle tru. For somme sa at Johannes var reist opp frå dei døde,",
        "8": "andre at det var Elia som hadde synt seg, og endå andre at det var ein av dei gamle profetane som hadde stått opp att.",
        "9": "Men Herodes sjølv sa: «Johannes lét eg halshogga. Kven er så denne som eg høyrer slikt om?» Og han ville gjerne møta han.",
        "10": "Apostlane kom tilbake og fortalde Jesus om alt dei hadde gjort. Då tok han dei med så dei kunne vera åleine. Han drog bortover mot ein by som heiter Betsaida.",
        "11": "Men folk fekk vita det og følgde etter. Han tok imot dei og tala til dei om Guds rike, og han lækte dei som trong å bli friske.",
        "12": "Då det leid mot kveld, kom dei tolv til han og sa: «Send folket frå deg, så dei kan gå bort i landsbyane og gardane her omkring. Der kan dei finna hus og få seg noko å eta. For her er vi på ein aud stad.»",
        "13": "«De skal gje dei mat!» svara Jesus. «Vi har ikkje meir enn fem brød og to fiskar», sa dei, «om vi då ikkje sjølve skal gå og kjøpa mat til alt dette folket.»",
        "14": "Det var samla om lag fem tusen menn. Då sa han til læresveinane: «Lat dei setja seg i flokkar på femti.»",
        "15": "Dei gjorde som han sa, og lét alle setja seg.",
        "16": "Så tok han dei fem brøda og dei to fiskane, såg opp mot himmelen og velsigna dei. Og han braut dei og gav dei til læresveinane, så dei skulle by rundt til folket.",
        "17": "Og alle åt og vart mette. Etterpå samla dei opp dei stykka som var til overs, og det vart tolv korger.",
        "18": "Ein gong var han åleine og bad, og berre læresveinane var med han. Då spurde han dei: «Kven seier folk at eg er?»",
        "19": "«Døyparen Johannes», svara dei, «men somme seier Elia og andre at ein av dei gamle profetane har stått opp att.»",
        "20": "«Og de», spurde han, «kven seier de at eg er?» Då svara Peter: «Du er Guds Messias.»",
        "21": "Men det forbaud han dei strengt å seia til nokon.",
        "22": "Og han sa: «Menneskesonen skal lida mykje og bli vraka av dei eldste, overprestane og dei skriftlærde. Han skal bli slegen i hel, og tredje dagen skal han reisast opp.»",
        "23": "Så sa han til dei alle: «Vil nokon følgja etter meg, må han seia nei til seg sjølv og dag for dag ta krossen sin opp og følgja meg.",
        "24": "For den som vil berga livet sitt, skal mista det. Men den som mistar livet sitt for mi skuld, skal berga det.",
        "25": "Kva gagnar det eit menneske om det vinn heile verda, men mistar seg sjølv og går til grunne?",
        "26": "For den som skjemmest ved meg og orda mine, han skal Menneskesonen skjemmast ved når han kjem i sin og sin Fars og dei heilage englars herlegdom.",
        "27": "Sanneleg, eg seier dykk: Somme av dei som står her, skal ikkje smaka døden før dei får sjå Guds rike.»",
        "28": "Om lag åtte dagar etter at han hadde sagt dette, tok han med seg Peter, Johannes og Jakob og gjekk opp i fjellet for å be.",
        "29": "Og medan han bad, vart andletet hans som omskapt, og kleda vart skinande kvite.",
        "30": "Med eitt stod to menn og snakka med han; det var Moses og Elia.",
        "31": "Dei synte seg i herlegdom og tala om den utgangen livet hans skulle få, om det han skulle fullføra i Jerusalem.",
        "32": "Peter og dei andre hadde falle i djup søvn. No vakna dei og fekk sjå herlegdomen hans og dei to mennene som stod der saman med han.",
        "33": "Då mennene skulle skiljast med han, sa Peter til Jesus: «Meister, det er godt at vi er her. Lat oss byggja tre hytter, ei til deg, ei til Moses og ei til Elia» – han visste ikkje sjølv kva han sa.",
        "34": "Og medan han tala, kom det ei sky og la skugge over dei, og då dei kom inn i skya, vart dei gripne av redsle.",
        "35": "Frå skya kom det ei røyst: «Dette er Son min, den utvalde. Høyr han!»",
        "36": "Og då røysta lydde, var det ingen annan å sjå, berre Jesus. Læresveinane tagde med dette, og dei fortalde i dei dagane ikkje til nokon det dei hadde sett.",
        "37": "Dagen etter, då dei kom ned frå fjellet, vart han møtt av ei stor folkemengd.",
        "38": "Då ropa ein mann i flokken: «Meister, eg bed deg: Ta deg av son min, for han er einaste barnet eg har!",
        "39": "Brått kan ei ånd hogga tak i han; ho set i eit skrik og riv og slit i han så skummet står om munnen på han. Ho tek mest livet av han før ho endeleg slepper han.",
        "40": "Eg bad læresveinane dine driva henne ut, men dei greidde det ikkje.»",
        "41": "Då sa Jesus: «Du vantruande og vrange slekt! Kor lenge skal eg vera hos dykk og halda ut med dykk? Kom hit med son din!»",
        "42": "Men før guten var komen fram til Jesus, kasta den vonde ånda han over ende og reiv og sleit i han. Då truga Jesus den ureine ånda og lækte guten og gav han tilbake til faren.",
        "43": "Og alle var fulle av undring over Guds veldige makt. Medan alle undra seg over alt det han gjorde, sa han til læresveinane:",
        "44": "«Høyr nøye etter det eg no seier: Menneskesonen skal gjevast over i hendene på menneske.»",
        "45": "Men dette skjøna dei ikkje. Det var løynt for dei, så dei ikkje fekk tak i det. Og dei våga ikkje å spørja han om det han hadde sagt.",
        "46": "Tanken kom opp mellom læresveinane om kven som kunne vera den største av dei.",
        "47": "Men Jesus skjøna kva dei tenkte i hjartet. Han tok eit lite barn, sette det attmed seg",
        "48": "og sa til dei: «Den som tek imot dette barnet i mitt namn, tek imot meg. Og den som tek imot meg, tek imot han som har sendt meg. For den som er minst av dykk alle, er stor.»",
        "49": "Då tok Johannes ordet: «Meister, vi såg ein som dreiv ut vonde ånder i ditt namn, og vi prøvde å hindra han, sidan han ikkje er i følgje med oss.»",
        "50": "Men Jesus svara: «De skal ikkje hindra han! Den som ikkje er imot dykk, er med dykk.»",
        "51": "Då tida kom og Jesus skulle takast opp til himmelen, vende han andletet mot Jerusalem; det var dit han ville fara.",
        "52": "Han sende bod føre seg, og dei drog av stad og kom til ein samaritansk landsby for å tinga hus til han.",
        "53": "Men der ville dei ikkje ta imot han, fordi han hadde vendt sine steg mot Jerusalem.",
        "54": "Då læresveinane Jakob og Johannes fekk høyra dette, sa dei: «Herre, vil du at vi skal by eld fara ned frå himmelen og øyda dei? »",
        "55": "Men han snudde seg og tala dei til rette. ° «De veit ikkje kva ånd de er av», sa han. «Menneskesonen er ikkje komen for å ta menneskeliv, men for å frelsa.» •",
        "56": "Så gjekk dei til ein annan landsby.",
        "57": "Medan dei gjekk etter vegen, var det ein som sa til han: «Eg vil følgja deg kvar du så går.»",
        "58": "Jesus svara: «Revane har hi, og fuglane under himmelen har reir, men Menneskesonen har ikkje noko han kan kvila hovudet sitt på.»",
        "59": "Til ein annan sa han: «Følg meg!» Men mannen svara: «Herre, lat meg først få gå heim og gravleggja far min.»",
        "60": "Då sa Jesus til han: «Lat dei døde gravleggja sine døde, men gå du av stad og forkynn Guds rike.»",
        "61": "Det var ein annan òg som sa: «Eg vil følgja deg, Herre, men lat meg først få seia farvel til dei der heime.»",
        "62": "Men Jesus svara: «Ingen som har lagt handa på plogen og så ser seg tilbake, er skikka for Guds rike.»"
    },
    "10": {
        "1": "Sidan tok Herren ut syttito andre og sende dei ut føre seg, to og to, til kvar by og kvar bygd som han sjølv skulle til.",
        "2": "Og han sa til dei: «Grøda er stor, men arbeidsfolka er få. Be då han som er herre over grøda, at han må senda ut arbeidsfolk til å hausta inn grøda si.",
        "3": "Gå av stad! Eg sender dykk ut som lam mellom ulvar.",
        "4": "Ta ikkje med pengepung, ikkje veske og ikkje skor, og hels ikkje på folk på vegen.",
        "5": "Men når de kjem inn i eit hus, skal de først seia: ‘Fred vere med denne heimen!’",
        "6": "Om der bur eit fredens menneske, skal freden dykkar kvila over han. Dersom ikkje, skal freden venda attende til dykk sjølve.",
        "7": "Bli verande der i huset og et og drikk det dei byd fram! For ein arbeidar er verd si løn. Flytt ikkje frå hus til hus!",
        "8": "Når de kjem inn i ein by og dei tek imot dykk, så et det dei set fram for dykk!",
        "9": "Læk dei sjuke der og sei: ‘Guds rike er kome nær til dykk!’",
        "10": "Men når de kjem inn i ein by og dei ikkje tek imot dykk, skal de gå ut på gatene og seia:",
        "11": "‘Til og med støvet vi har fått på føtene i byen dykkar, kan de ha for dykk sjølve, vi børstar det av oss. Men det skal de vita: Guds rike er kome nær!’",
        "12": "Eg seier dykk: På dommedag skal Sodoma sleppa lettare enn den byen.",
        "13": "Ve deg, Korasin! Ve deg, Betsaida! Hadde dei mektige gjerningane som er gjorde hos dykk, vore gjorde i Tyros og Sidon, hadde dei for lenge sidan vendt om og sete i sekk og oske.",
        "14": "Men i dommen skal Tyros og Sidon sleppa lettare enn de.",
        "15": "Og du, Kapernaum – skal du bli opphøgd like til himmelen? Nei, til dødsriket skal du støytast ned!",
        "16": "Den som høyrer dykk, høyrer meg, og den som vrakar dykk, vrakar meg. Men den som vrakar meg, vrakar han som har sendt meg.»",
        "17": "Dei syttito kom glade tilbake og sa: «Herre, til og med dei vonde åndene lyder oss når vi nemner ditt namn!»",
        "18": "Då sa han til dei: «Eg såg Satan falla ned frå himmelen som eit lyn.",
        "19": "Ja, eg har gjeve dykk makt til å trakka på ormar og skorpionar og makt over alt fiendens velde, og ingenting skal skada dykk.",
        "20": "Og likevel: Gled dykk ikkje over at åndene lyder dykk, men gled dykk over at namna dykkar er innskrivne i himmelen!»",
        "21": "I same stunda jubla han i Den heilage ande og sa: «Eg lovar deg, Far, Herre over himmel og jord, fordi du har løynt dette for vise og forstandige, men openberra det for umyndige små. Ja, Far, for dette var din gode vilje.",
        "22": "Alt har Far min overgjeve til meg. Ingen veit kven Sonen er, utan Faderen, og ingen veit kven Faderen er, utan Sonen og den som Sonen vil openberra det for.»",
        "23": "Då dei var åleine, vende han seg til læresveinane og sa: «Sæle dei auga som ser det de ser!",
        "24": "For eg seier dykk: Mange profetar og kongar ville gjerne sjå det som de ser, men fekk ikkje sjå, og høyra det som de høyrer, men fekk ikkje høyra.»",
        "25": "Då steig det fram ein lovkunnig. Han ville setja Jesus på prøve og sa: «Meister, kva skal eg gjera så eg kan arva evig liv?»",
        "26": "«Kva står skrive i lova?» sa Jesus. «Korleis les du?»",
        "27": "Han svara: « Du skal elska Herren din Gud av heile ditt hjarte og av heile di sjel og av all di makt og av alt ditt vit, og elska nesten din som deg sjølv. »",
        "28": "Då sa Jesus: «Du svara rett. Gjer det, så skal du leva.»",
        "29": "Men mannen ville gjera seg rettferdig og spurde: «Kven er så nesten min?»",
        "30": "Jesus tok dette opp og sa: «Ein mann var på veg frå Jerusalem ned til Jeriko. Då fall han i hendene på røvarar. Dei reiv av han kleda og skamslo han, så gjekk dei sin veg og lét han liggja der halvdød.",
        "31": "Så hende det at ein prest kom same vegen. Han såg mannen, men gjekk utanom og forbi.",
        "32": "Det same gjorde ein levitt; han kom dit, såg mannen og gjekk rett forbi.",
        "33": "Ein samaritan som var ute på reise, kom òg den vegen. Og då han fekk sjå mannen, fekk han inderleg medkjensle med han.",
        "34": "Han gjekk bort til mannen, helte olje og vin på såra hans og la forbinding på dei. Så lyfte han mannen opp på eselet sitt og førte han til eit herberge og stelte vel med han.",
        "35": "Morgonen etter tok han fram to denarar, gav dei til verten og sa: ‘Sørg vel for mannen, og må du leggja ut meir, skal du få det når eg kjem tilbake.’",
        "36": "Kven av desse tre tykkjer du viste seg som ein neste for han som fall i hendene på røvarane?»",
        "37": "«Den som viste miskunn mot han», svara den lovkunnige. Då sa Jesus: «Gå du og gjer som han.»",
        "38": "Medan dei var på veg, kom Jesus til ein landsby, og ei kvinne som heitte Marta, tok imot han ° i heimen sin. •",
        "39": "Ho hadde ei syster som heitte Maria, og Maria sette seg ved Herrens føter og lydde på orda hans.",
        "40": "Men Marta hadde det så travelt med alt ho skulle stella til. Og ho gjekk bort til dei og sa: «Herre, bryr du deg ikkje om at syster mi lèt meg vera tenar åleine? Sei til henne at ho skal hjelpa meg.»",
        "41": "Då svara Herren: «Marta, Marta! Du gjer deg strev og uro med mange ting.",
        "42": "Men det er eitt som er nødvendig. Maria har valt den gode delen, og den skal ikkje takast frå henne.»"
    },
    "11": {
        "1": "Ein gong var han ein stad og bad. Då han var ferdig, sa ein av læresveinane til han: «Herre, lær oss å be, slik Johannes lærte sine læresveinar.»",
        "2": "Han svara: «Når de bed, skal de seia: Far! Lat namnet ditt helgast. Lat riket ditt koma.",
        "3": "Gjev oss kvar dag vårt daglege brød.",
        "4": "Tilgjev oss våre synder, for vi òg tilgjev kvar den som står i skuld til oss. Og lat oss ikkje koma i freisting.»",
        "5": "Så sa han til dei: «Set at ein av dykk har ein ven og går til han midt på natta og seier: ‘Kjære, lån meg tre brød!",
        "6": "Ein ven som er på reise, er komen til meg, og eg har ikkje noko å setja fram for han.’",
        "7": "Trur de at han då svarar der inne frå: ‘Uroa meg ikkje! Døra er alt stengd, og borna og eg er i seng. Eg kan ikkje stå opp og gje deg noko.’",
        "8": "Nei, seier eg dykk: Om han ikkje står opp og gjev han det for venskap skuld, så står han i det minste opp fordi han er så pågåande, og lèt han få alt han treng.",
        "9": "Og eg seier dykk: Be, så skal de få. Leit, så skal de finna. Bank på, så skal det latast opp for dykk.",
        "10": "For den som bed, han får. Den som leitar, han finn. Og den som bankar på, skal det latast opp for.",
        "11": "Finst det ein far mellom dykk som gjev son sin ein orm når han bed om fisk,",
        "12": "eller gjev han ein skorpion når han bed om egg?",
        "13": "Når då de som er vonde, veit å gje borna dykkar gode gåver, kor mykje meir skal ikkje då Far i himmelen gje Den heilage ande til dei som bed han!»",
        "14": "Ein gong dreiv han ut ei vond ånd som var stum. Og då den vonde ånda hadde fare ut, tala han som hadde vore stum. Folket undra seg.",
        "15": "Men nokre av dei sa: «Det er ved hjelp av Beelsebul, herskaren over dei vonde åndene, at han driv dei vonde åndene ut.»",
        "16": "Andre ville setja han på prøve og kravde eit teikn frå himmelen av han.",
        "17": "Men Jesus visste kva dei tenkte, og sa til dei: «Kvart rike som kjem i strid med seg sjølv, blir lagt øyde, og hus på hus rasar saman.",
        "18": "Er no Satan komen i strid med seg sjølv, korleis kan då riket hans bli ståande? De seier då at det er ved Beelsebul eg driv ut dei vonde åndene.",
        "19": "Men er det ved Beelsebul eg driv ut dei vonde åndene, kven er det då dykkar eigne folk driv ut ånder ved? Difor skal dei dømma dykk.",
        "20": "Men er det med Guds finger eg driv ut dei vonde åndene, ja, då har Guds rike nådd fram til dykk.",
        "21": "Når den sterke med våpen i hand vaktar garden sin, får det han eig, vera i fred.",
        "22": "Men kjem det ein som er sterkare og vinn over han, då tek denne mannen våpna som den sterke sette si lit til, og deler ut byttet.",
        "23": "Den som ikkje er med meg, er imot meg. Og den som ikkje samlar med meg, han spreier.",
        "24": "Når ei urein ånd fer ut av eit menneske, flakkar ho over tørre vidder og leitar etter ein kvilestad, men finn ingen. Då seier ho: ‘Eg vil fara attende til huset mitt, som eg flytte ifrå.’",
        "25": "Når ho kjem att, finn ho det feia og pynta.",
        "26": "Då fer ho av stad og får med seg sju andre ånder som er verre enn ho sjølv, og dei flytter inn og slår seg til der. Og det siste blir verre for dette mennesket enn det første.»",
        "27": "Då han sa dette, var det ei kvinne i folkehopen som ropa: «Sælt er det morsliv som bar deg, og brysta som du dia.»",
        "28": "Men Jesus svara: «Sei heller: ‘Sæle er dei som høyrer Guds ord og tek vare på det.’»",
        "29": "Då no folket flokka seg om han, tok han atter til orde: «Denne slekta er ei vond slekt. Ho krev teikn, men ho skal ikkje få noko anna teikn enn Jona-teiknet.",
        "30": "For slik Jona vart eit teikn for folket i Ninive, slik skal Menneskesonen bli det for denne slekta.",
        "31": "Dronninga frå landet i sør skal stå fram ved dommen saman med mennene i denne slekta og dømma dei. For ho kom heilt frå ytste enden av jorda og ville høyra Salomos visdom. Og her er meir enn Salomo!",
        "32": "Folk frå Ninive skal stå fram ved dommen saman med denne slekta og dømma henne. For dei vende om då Jona forkynte bodskapen sin. Og her er meir enn Jona!",
        "33": "Ingen tenner ei oljelampe og set henne i kjellaren eller under eit kar. Nei, han set lampa på haldaren, så dei som kjem inn, kan sjå lyset.",
        "34": "Auget er kroppens lampe. Når auget ditt er friskt, er det fordi kroppen er fylt av lys. Men er auget ditt sjukt, er det fordi det er mørkt i kroppen.",
        "35": "Sjå då til at lyset i deg ikkje er mørker!",
        "36": "Er no alt i kroppen din lys og ingen del av han mørk, då blir alt lyst, som når ei lampe lyser på deg med strålane sine.»",
        "37": "Då han hadde tala, spurde ein farisear om han ville eta heime hos han. Og Jesus gjekk inn og tok plass ved bordet.",
        "38": "Farisearen undra seg då han såg at Jesus ikkje helte vatn over hendene før måltidet.",
        "39": "Men Herren sa til han: «Ja, de farisearar, de reingjer utsida av skåler og fat, men på innsida er de griske og fulle av vondskap.",
        "40": "Uvituge menneske! Han som har skapt det som er utvendig, har ikkje han skapt det som er innvendig òg?",
        "41": "Gjev heller det de har i skålene og fata, som gåve til dei fattige. Då blir alt reint for dykk.",
        "42": "Men ve dykk, farisearar! De gjev tiend av mynte, vinrute og alle slags grønsaker, men bryr dykk ikkje om rettferd og kjærleik til Gud. Det eine skulle gjerast og det andre ikkje vera ugjort.",
        "43": "Ve dykk, farisearar! De elskar å sitja fremst i synagogane og vil gjerne at folk skal helsa dykk på torget.",
        "44": "Ve dykk! De liknar graver som ikkje lenger er synlege; folk går på dei og ensar det ikkje.»",
        "45": "Då tok ein av dei lovkunnige ordet og sa: «Meister, når du seier slikt, krenkjer du oss òg.»",
        "46": "Men Jesus svara: «Ve dykk, de lovkunnige òg! De lesser på folk bører som ikkje er til å bera, men sjølve rører de dei ikkje med ein finger.",
        "47": "Ve dykk! De byggjer gravminne over profetane, dei som fedrane dykkar slo i hel.",
        "48": "Slik er de vitne om det fedrane dykkar gjorde, og samtykkjer i det. For dei slo profetane i hel, og de byggjer gravminne.",
        "49": "Difor har òg Guds visdom sagt: Eg vil senda profetar og apostlar til dei; somme skal dei slå i hel, andre skal dei forfølgja.",
        "50": "Difor skal denne slekta få svara for blodet frå alle profetane, det som har runne frå verda vart grunnlagd,",
        "51": "frå drapet på Abel til drapet på Sakarja, han som vart drepen mellom altaret og tempelet. Ja, seier eg dykk, denne slekta skal svara for det.",
        "52": "Ve dykk lovkunnige! De har teke bort nøkkelen til kunnskapen. Sjølve gjekk de ikkje inn, og dei som ville gå inn, har de hindra.»",
        "53": "Då Jesus gjekk ut derifrå, var dei skriftlærde og farisearane rasande og trengde seg inn på han med mange slags spørsmål.",
        "54": "Dei vakta på han og prøvde å få han til å seia noko som dei kunne klaga han for."
    },
    "12": {
        "1": "I mellomtida hadde folket samla seg i tusental, så dei heldt på å trø kvarandre ned. Då tok Jesus til å tala, og han vende seg først til læresveinane: «Ta dykk i vare for surdeigen til farisearane, hykleriet deira!",
        "2": "Ingenting er gøymt som ikkje skal fram i dagen, og ingenting er løynt som ikkje skal bli kjent.",
        "3": "Difor skal det de seier i mørkret, bli høyrt i lyset, og det de kviskrar i einerom, skal ropast ut frå hustaka.",
        "4": "Men til dykk, venene mine, seier eg: Ver ikkje redde dei som slår i hel kroppen, men sidan ikkje kan gjera meir.",
        "5": "Eg skal visa dykk kven de skal frykta: De skal frykta han som kan slå i hel og sidan har makt til å kasta i helvete. Ja, seier eg dykk, han skal de frykta!",
        "6": "Blir ikkje fem sporvar selde for eit par skilling? Og ikkje ein av dei er gløymd hos Gud.",
        "7": "Ja, kvart hårstrå på hovudet dykkar er talt. Ver ikkje redde! De er meir verde enn mange sporvar.",
        "8": "Det seier eg dykk: Kvar den som kjennest ved meg for menneska, skal òg Menneskesonen kjennast ved for Guds englar.",
        "9": "Men den som fornektar meg for menneska, han skal òg bli fornekta for Guds englar.",
        "10": "Og kvar den som seier eit ord mot Menneskesonen, skal få tilgjeving. Men den som spottar Den heilage ande, får ikkje tilgjeving.",
        "11": "Når de må svara for dykk i synagogane og for dei som styrer og rår, ver då ikkje redde for korleis de skal forsvara dykk, eller kva de skal seia.",
        "12": "For Den heilage ande skal læra dykk i same stund kva som må seiast.»",
        "13": "Ein i folkehopen sa til han: «Meister, sei til bror min at han skal skifta arven med meg!»",
        "14": "Men Jesus svara: «Ven, kven har sett meg til å dømma eller skifta mellom dykk?»",
        "15": "Så sa han til dei alle: «Ta dykk i vare for lysta til alltid å eiga meir! For det er ikkje det du eig, som gjev deg livet, om du har aldri så mykje.»",
        "16": "Og han fortalde dei ei likning: «Det var ein rik mann. Jorda hans hadde bore god grøde,",
        "17": "og han tenkte med seg: ‘Kva skal eg gjera? Eg har ikkje rom til grøda mi.",
        "18": "Jau, slik vil eg gjera: Eg vil riva ned uthusa mine og byggja dei større, og der vil eg samla kornet og alt eg elles eig.",
        "19": "Og så vil eg seia til meg sjølv: No har du mykje godt liggjande, nok for mange år. Unn deg ro, mi sjel, et, drikk og ver glad!’",
        "20": "Men Gud sa til han: ‘Uvituge menneske! I denne natt blir sjela di kravd tilbake. Kven skal då ha det du har samla?’",
        "21": "Slik går det med den som samlar skattar til seg sjølv og ikkje er rik i Gud.»",
        "22": "Han sa til læresveinane: «Difor seier eg dykk: Ver ikkje urolege for livet, kva de skal eta, eller for kroppen, kva de skal kle dykk med.",
        "23": "Livet er meir enn maten og kroppen meir enn kleda.",
        "24": "Sjå på ramnane! Dei sår ikkje og haustar ikkje, dei har verken matbu eller låve, men Gud før dei likevel. Kor mykje meir er ikkje de enn fuglane!",
        "25": "Kven av dykk kan med all si uro leggja ei alen til si livslengd?",
        "26": "Når de ikkje eingong maktar så lite, kvifor er de då urolege for alt det andre?",
        "27": "Sjå på liljene, korleis dei veks! Dei strevar ikkje og spinn ikkje, men eg seier dykk: Ikkje eingong Salomo i all sin herlegdom var kledd som ei av dei.",
        "28": "Når Gud kler graset så fint, det som veks på marka i dag og blir kasta i omnen i morgon, kor mykje meir skal han ikkje då kle dykk – de lite truande!",
        "29": "Ver ikkje urolege, og tenk ikkje heile tida på kva de skal eta og kva de skal drikka.",
        "30": "For alt dette er heidningane i verda opptekne av. Men Far dykkar veit at de treng dette.",
        "31": "Søk heller hans rike, så skal de få dette i tillegg.",
        "32": "Ver ikkje redd, du vesle flokk! For det er Far dykkars gode vilje å gje dykk riket.",
        "33": "Sel det de eig, og gjev gåver til dei fattige. Få dykk pengepungar som ikkje kan slitast ut, ein uforgjengeleg skatt i himmelen, der tjuvar ikkje kjem til og møll ikkje øydelegg.",
        "34": "For der skatten dykkar er, vil hjartet dykkar òg vera.",
        "35": "Spenn beltet om livet og lat lampene brenna!",
        "36": "Ver lik tenarar som ventar herren sin heim frå bryllaupsfest og står ferdige til å opna så snart han kjem og bankar på.",
        "37": "Lukkelege er dei tenarane som herren finn vakne når han kjem! Sanneleg, eg seier dykk: Han skal binda opp kjortelen, føra dei til bords og sjølv gå fram og tena dei.",
        "38": "Ja, lukkelege er dei som han finn vakne, sjølv om han ikkje kjem før i andre eller tredje nattevakta!",
        "39": "Men det skal de vita: Dersom husherren visste kva time tjuven kom, ville han ikkje la han bryta seg inn i huset.",
        "40": "Så ver førebudde, de òg! For Menneskesonen kjem i ein time de ikkje ventar det.»",
        "41": "Då spurde Peter: «Herre, er det oss du siktar til med denne likninga, eller gjeld ho for alle?»",
        "42": "Herren svara: «Kven er den trufaste og kloke hushaldaren, den som herren set over tenestefolket sitt så han skal gje dei mat i rette tid?",
        "43": "Lukkeleg er den tenaren som herren finn i arbeid med dette når han kjem tilbake!",
        "44": "Sanneleg, eg seier dykk: Herren skal setja han over alt det han eig.",
        "45": "Men set at tenaren seier med seg: ‘Det tek nok endå ei stund før herren min kjem’, og han så tek til å slå tenestegutane og tenestejentene og eta og drikka til han blir full.",
        "46": "Då skal herren hans koma ein dag han ikkje ventar og ein time han ikkje veit om, og hogga han ned og la han få dela lagnad med dei vantruande.",
        "47": "Den tenaren som veit kva herren hans vil, og likevel ikkje steller i stand eller gjer det herren vil, han skal få mange slag.",
        "48": "Men den som ikkje veit det og gjer det som fortener slag, han skal sleppa med færre. Den som mykje har fått, av han blir det venta mykje. Og den som mykje er tiltrudd, av han skal det krevjast dess meir.",
        "49": "Eg er komen for å kasta eld på jorda. Kor gjerne eg ville at brannen alt var tend!",
        "50": "Ein dåp må eg døypast med. Kor det tyngjer meg til han er fullført!",
        "51": "Trur de eg er komen for å skapa fred på jorda? Nei, seier eg, ikkje fred, men strid.",
        "52": "Er det fem i ein heim, skal dei heretter liggja i strid med kvarandre: tre mot to og to mot tre,",
        "53": "far skal stå mot son og son mot far, mor mot dotter og dotter mot mor, svigermor mot svigerdotter og svigerdotter mot svigermor. »",
        "54": "Til folket sa han: «Når de ser at det skyar til i vest, seier de straks: ‘No kjem det regn’, og det går slik.",
        "55": "Og når de merkar at det blæs frå sør, seier de: ‘No blir det varmt’, og det går slik.",
        "56": "Hyklarar! Det de ser på jorda og himmelen, veit de å tyda. Kvifor kan de ikkje då tyda denne tida?",
        "57": "Og kvifor dømmer de ikkje ut frå dykk sjølve om kva som er rett?",
        "58": "Når du går til domstolen med motparten din, skal du gjera det du kan for å bli samd med han medan de enno er på vegen. Elles dreg han deg for dommaren, og dommaren sender deg til innkrevjaren, og innkrevjaren kastar deg i fengsel.",
        "59": "Eg seier deg: Du slepp ikkje ut att før du har betalt til siste øre.»"
    },
    "13": {
        "1": "På den tida kom det nokre til han og fortalde om dei galilearane som Pilatus hadde drepe medan dei ofra, så blodet deira blanda seg med blodet frå offerdyra.",
        "2": "Då tok Jesus til orde: «Trur de at desse var større syndarar enn alle andre galilearar, sidan det gjekk så ille med dei?",
        "3": "Nei, seier eg. Men vender de ikkje om, skal de alle omkoma på same måten.",
        "4": "Eller dei atten som vart drepne då Siloa-tårnet rasa saman, trur de at dei hadde større skuld enn alle dei andre som bur i Jerusalem?",
        "5": "Nei, seier eg. Men vender de ikkje om, skal de alle omkoma på same vis.»",
        "6": "Så fortalde han denne likninga: «Ein mann hadde eit fikentre som var planta i vingarden hans. Men då han kom og såg etter frukt på det, fann han ikkje noko.",
        "7": "Då sa han til gartnaren: ‘No er det tredje året eg kjem og leitar etter frukt på dette fikentreet og ikkje finn noko. Hogg det ned! Kvifor skal det stå der og arma ut jorda?’",
        "8": "‘Herre, lat det få stå dette året òg’, svara gartnaren, ‘så skal eg grava kring det og gjødsla det;",
        "9": "kan henda ber det neste år. Gjer det ikkje det, får du hogga det ned.’»",
        "10": "Ein sabbat underviste han i ein av synagogane.",
        "11": "Der var det ei kvinne som hadde vore plaga av ei sjukdomsånd i atten år. Ho gjekk krokryggja og kunne ikkje retta seg opp.",
        "12": "Då Jesus fekk sjå henne, kalla han henne til seg og sa: «Kvinne, du er løyst frå sjukdomen din.»",
        "13": "Han la hendene på henne, og med ein gong rette ho seg opp og lova Gud.",
        "14": "Men synagogeforstandaren vart forarga fordi Jesus lækte på sabbaten, og han sa til dei som var samla: «Det er seks dagar til å arbeida på. Då kan de koma og la dykk lækja, men ikkje på sabbaten.»",
        "15": "«Hyklarar», svara Herren. «Løyser ikkje kvar ein av dykk oksen eller eselet av båsen på sabbaten og leier dei ut så dei får drikka?",
        "16": "Men her er ei Abrahams dotter som Satan har halde bunden i heile atten år, skulle ikkje ho kunna løysast av det bandet på ein sabbat?»",
        "17": "Då han sa dette, måtte dei skjemmast, alle motstandarane hans. Men alle dei som var samla, gledde seg over alt det underfulle han gjorde.",
        "18": "Så sa han: «Kva er Guds rike likt? Kva skal eg samanlikna det med?",
        "19": "Det er likt eit sennepsfrø som ein mann tok og sådde i hagen sin. Det voks og vart til eit tre, og fuglane under himmelen bygde reir i greinene på det. »",
        "20": "Og igjen sa han: «Kva skal eg samanlikna Guds rike med?",
        "21": "Det er likt ein surdeig som ei kvinne la inn i tre mål mjøl til alt var gjennomsyra.»",
        "22": "Medan han var på veg til Jerusalem, drog han omkring frå by til by og frå landsby til landsby og underviste.",
        "23": "Då var det ein som spurde: «Herre, er det få som blir frelste?» Han sa til dei:",
        "24": "«Kjemp for å koma inn gjennom den tronge døra! Mange, seier eg dykk, skal freista å koma inn, men ikkje greia det.",
        "25": "Når husherren først har reist seg og stengt døra og de står utanfor og bankar på og seier: ‘Herre, lat opp for oss’, då skal han svara: ‘Eg veit ikkje kvar de er ifrå.’",
        "26": "Då kjem de til å seia: ‘Vi har ete og drukke i lag med deg, og du underviste på gatene våre.’",
        "27": "Men han skal svara: ‘Eg veit ikkje kvar de er ifrå. Gå bort frå meg, alle de som gjer urett! ’",
        "28": "Og de skal gråta og skjera tenner når de får sjå Abraham og Isak og Jakob og alle profetane i Guds rike medan de sjølve er kasta utanfor.",
        "29": "Frå aust og vest og frå nord og sør skal menneske koma og sitja til bords i Guds rike.",
        "30": "Då skal nokre som er dei siste, bli dei første, og nokre som er dei første, bli dei siste.»",
        "31": "I same stunda kom det nokre farisearar og sa til han: «Du må koma deg bort herifrå. Herodes har tenkt å drepa deg.»",
        "32": "Men han svara: «Gå og sei til den reven: I dag og i morgon driv eg ut vonde ånder og gjer sjuke friske att, og tredje dagen er eg ved målet.",
        "33": "Men i dag og i morgon og endå ein dag må eg vandra vidare, for ein profet kan ikkje mista livet nokon annan stad enn i Jerusalem.",
        "34": "Jerusalem, Jerusalem, du som slår i hel profetane og steinar dei som er sende til deg! Kor ofte ville eg ikkje samla borna dine som ei høne samlar kyllingane under vengene sine. Men de ville ikkje.",
        "35": "Så høyr: Huset dykkar skal bli forlate! Eg seier dykk: De skal ikkje sjå meg før den dagen de seier: ‘ Velsigna er han som kjem i Herrens namn! ’»"
    },
    "14": {
        "1": "Ein gong var Jesus beden til å eta hos ein farisear som var medlem av Rådet. Det var sabbat, og dei heldt auge med han.",
        "2": "Då stod det framfor han ein mann som leid av vatn i kroppen.",
        "3": "Jesus spurde dei lovkunnige og farisearane: «Er det tillate å lækja på sabbaten, eller er det ikkje?»",
        "4": "Dei tagde. Då rørte han ved mannen, gjorde han frisk og lét han gå.",
        "5": "Så sa han til dei: «Dersom ein av dykk har ein son eller ein okse som dett i brønnen, dreg de han ikkje straks opp, endå om det er sabbat?»",
        "6": "Dei kunne ikkje svara på dette.",
        "7": "Då han la merke til korleis gjestene valde seg ut dei øvste plassane ved bordet, sa han til dei i ei likning:",
        "8": "«Når du blir beden i gjestebod, så ta ikkje plass øvst ved bordet. For det kan henda at ein som står høgare enn du, er beden,",
        "9": "og at verten som bad dykk begge, kjem og seier til deg: ‘Gjev rom for denne gjesten!’ Då må du ta plass nedst og skjemmast.",
        "10": "Nei, når du er beden ein stad, så gå og ta plass nedst ved bordet. Så kan verten seia til deg når han kjem: ‘Flytt deg høgare opp, venen min.’ Då får du ære medan alle gjestene ser på.",
        "11": "For kvar den som set seg sjølv høgt, skal setjast lågt, og den som set seg sjølv lågt, skal setjast høgt.»",
        "12": "Han sa òg eit ord til verten: «Når du vil halda gjestebod til middag eller kvelds, så be ikkje vener, sysken, slektningar eller rike naboar. For dei kjem til å be deg att, og dermed får du gjengjeld.",
        "13": "Nei, når du vil halda gjestebod, så be fattige, uføre, lamme og blinde.",
        "14": "Då blir du lukkeleg, for dei har ikkje noko å gje deg att. Men du skal få løn for dette når dei rettferdige står opp frå dei døde.»",
        "15": "Ein av gjestene som høyrde dette, sa til han: «Sæl er den som får sitja til bords i Guds rike.»",
        "16": "Men Jesus sa til han: «Det var ein mann som ville halda eit stort gjestebod og bad mange.",
        "17": "Då tida for gjestebodet kom, sende han tenaren sin i veg for å seia til dei bedne: ‘Kom, for no er alt ferdig!’",
        "18": "Men dei kom med orsakingar, alle som ein. Den eine sa: ‘Eg har kjøpt eit jordstykke og må ut og sjå på det. Du må gjera vel og orsaka meg.’",
        "19": "Ein annan sa: ‘Eg har kjøpt meg fem par oksar, og no skal eg av stad og prøva dei. Du må gjera vel og orsaka meg.’",
        "20": "Endå ein annan sa: ‘Eg har gift meg, difor kan eg ikkje koma.’",
        "21": "Tenaren kom att og fortalde dette til herren sin. Då vart husherren sint og sa til han: ‘Gå straks ut på gater og torg i byen og hent inn fattige og uføre, blinde og lamme.’",
        "22": "Tenaren kom att og sa: ‘Herre, eg har gjort som du sa, men det er enno rom.’",
        "23": "Då sa herren til tenaren: ‘Gå ut på vegane og stigane og nøyd folk til å koma inn, så huset mitt blir fullt.",
        "24": "For det seier eg dykk: Ingen av dei som var bedne, skal få smaka festmåltidet mitt.’»",
        "25": "Store skarar følgde med Jesus. Han snudde seg til dei og sa:",
        "26": "«Om nokon kjem til meg utan å setja dette høgare enn far og mor, kone og born, brør og systrer, ja, høgare enn sitt eige liv, kan han ikkje vera min læresvein.",
        "27": "Den som ikkje ber krossen sin og følgjer etter meg, kan ikkje vera min læresvein.",
        "28": "Vil ein av dykk byggja eit tårn, set han seg ikkje då først ned og reknar etter kva det vil kosta, for å sjå om han har råd til å fullføra det?",
        "29": "For har han lagt grunnmuren og ikkje maktar å gjera tårnet ferdig, då vil alle som ser det, gjera narr av han",
        "30": "og seia: ‘Denne mannen gjekk i gang med å byggja, men han greidde ikkje å fullføra det.’",
        "31": "Eller om ein konge vil dra i krig mot ein annan konge, set han seg ikkje då først ned og tenkjer etter om han med sine ti tusen mann er sterk nok til å møta den andre, som kjem mot han med tjue tusen?",
        "32": "Og er han ikkje sterk nok, sender han menn av stad og bed om fred medan fienden enno er langt borte.",
        "33": "Slik kan ingen av dykk vera min læresvein utan at han seier frå seg alt han eig.",
        "34": "Salt er ein god ting. Men mistar saltet òg si kraft, korleis kan ein då gjera det salt att?",
        "35": "Det duger verken i jord eller gjødsel, dei kastar det ut. Den som har øyre å høyra med, høyr!»"
    },
    "15": {
        "1": "Alle tollarane og syndarane heldt seg nær ved Jesus og høyrde på han.",
        "2": "Men farisearane og dei skriftlærde murra og sa seg imellom: «Denne mannen tek imot syndarar og et i lag med dei.»",
        "3": "Då fortalde han dei denne likninga:",
        "4": "«Om ein av dykk har hundre sauer og mistar éin av dei, lèt han ikkje då dei nittini vera att ute i øydemarka og går av stad og leitar etter den bortkomne sauen til han finn han?",
        "5": "Og når han har funne han, blir han glad og tek han på akslene sine.",
        "6": "Straks han kjem heim, kallar han saman vener og naboar og seier til dei: ‘Gled dykk med meg! Eg har funne att den sauen som var bortkomen.’",
        "7": "Eg seier dykk: På same måten er det større glede i himmelen over éin syndar som vender om, enn over nittini rettferdige som ikkje treng omvending.",
        "8": "Eller om ei kvinne har ti sølvpengar og mistar éin, tenner ho ikkje då ei lampe og sopar heile huset og leitar vel til ho finn han?",
        "9": "Og når ho har funne han, kallar ho saman veninner og nabokoner og seier: ‘Gled dykk med meg! Eg har funne att det pengestykket eg hadde mista.’",
        "10": "På same måten, seier eg dykk, blir det glede mellom Guds englar over éin syndar som vender om.»",
        "11": "Jesus sa: «Ein mann hadde to søner.",
        "12": "Den yngste sa til far sin: ‘Far, lat meg få den delen av formuen som fell på meg.’ Så skifte han eigedomen sin mellom dei.",
        "13": "Ikkje mange dagane etter selde den yngste sonen alt det han eigde, og drog til eit land langt borte. Der levde han eit vilt liv og sløste bort formuen sin.",
        "14": "Då han hadde sett alt over styr, vart det uår og svolt i landet, og han tok til å lida naud.",
        "15": "Han gjekk då til ein av mennene der i landet og bad om arbeid, og mannen sende han ut på markene sine for å gjeta grisene.",
        "16": "Han ønskte berre å få metta seg med dei belgfruktene som grisene åt, men ingen gav han noko.",
        "17": "Då gjekk han i seg sjølv og sa: ‘Kor mange leigekarar heime hos far min har ikkje fullt opp av mat, og her går eg og svelt i hel!",
        "18": "Eg vil bryta opp og gå heim til far min og seia: Far, eg har synda mot Himmelen og mot deg.",
        "19": "Eg er ikkje verd å kallast son din lenger. Men lat meg få vera som ein av leigekarane dine.’",
        "20": "Så braut han opp og gjekk heim til far sin. Medan han endå var langt borte, fekk faren sjå han, og han fekk inderleg medkjensle med han. Han sprang imot han, kasta seg om halsen på han og kyste han.",
        "21": "Då sa sonen: ‘Far, eg har synda mot Himmelen og mot deg. Eg er ikkje verd å kallast son din lenger.’",
        "22": "Men faren sa til tenarane: ‘Skund dykk! Finn fram dei beste kleda og ha dei på han, og lat han få ring på fingeren og skor på føtene.",
        "23": "Hent så gjøkalven og slakt han, og lat oss halda måltid og feira.",
        "24": "For denne sonen min var død og har vorte levande, han var bortkomen og er attfunnen.’ Og så tok festen og gleda til.",
        "25": "Den eldste sonen var ute på marka. Då han gjekk heimover og nærma seg garden, høyrde han spel og dans.",
        "26": "Han ropa på ein av karane og spurde kva som stod på.",
        "27": "‘Bror din er komen’, svara han, ‘og far din har slakta gjøkalven fordi han fekk han velberga heim att.’",
        "28": "Då vart han sint og ville ikkje gå inn. Far hans kom ut og prøvde å overtala han.",
        "29": "Men han svara attende: ‘No har eg tent deg i alle år og aldri sett meg opp mot dine bod. Men meg har du ikkje gjeve så mykje som eit kje, så eg kunne halda fest saman med venene mine.",
        "30": "Men når han kjem heim, denne son din som har sløst bort pengane dine i lag med horer, då slaktar du gjøkalven for han!’",
        "31": "Då sa far hans: ‘Du er alltid hos meg, barnet mitt, og alt mitt er ditt.",
        "32": "Men no må vi halda fest og vera glade. For denne bror din var død og har vorte levande, han var bortkomen og er attfunnen.’»"
    },
    "16": {
        "1": "Jesus sa til læresveinane: «Det var ein rik mann som hadde ein forvaltar. Og folk kom til han og sa at denne forvaltaren sløste bort formuen hans.",
        "2": "Då kalla han forvaltaren til seg og sa: ‘Kva er det eg høyrer om deg? Legg fram rekneskap for drifta, for du kan ikkje lenger vera forvaltar hos meg.’",
        "3": "Mannen tenkte: ‘Kva skal eg gjera no når herren min tek tenesta ifrå meg? Å grava har eg ikkje krefter til, tigga skjemmest eg ved.",
        "4": "Jau, eg veit kva eg må gjera for at folk skal ta imot meg i heimane sine når eg blir avsett.’",
        "5": "Så kalla han til seg dei som stod i skuld til herren hans, ein for ein. Til den første sa han: ‘Kor mykje er du skuldig herren min?’",
        "6": "‘Hundre fat olje’, svara han. ‘Her er skuldbrevet ditt’, sa forvaltaren, ‘set deg ned med ein gong og skriv femti.’",
        "7": "Så spurde han den neste: ‘Og du, kor mykje skuldar du?’ ‘Hundre tønner kveite’, svara han. ‘Her er skuldbrevet ditt, skriv åtti’, sa forvaltaren.",
        "8": "Herren rosa den uheiderlege forvaltaren fordi han hadde handla klokt. For born av denne verda steller seg klokare med kvarandre enn det born av lyset gjer.",
        "9": "Og eg seier dykk: Bruk den uheiderlege Mammon til å vinna dykk vener som kan ta imot dykk i dei evige heimane når pengane tek slutt.",
        "10": "Den som er tru i smått, er òg tru i stort, og den som er uærleg i smått, er òg uærleg i stort.",
        "11": "Er de ikkje tru når det gjeld den uheiderlege Mammon, kven vil då tru på dykk og gje dykk det som verkeleg er verdt noko?",
        "12": "Og viser de ikkje truskap med det som høyrer andre til, kven vil då gje dykk noko de sjølve kan eiga?",
        "13": "Ein slave kan ikkje tena to herrar. Han vil hata den eine og elska den andre eller halda seg til den eine og forakta den andre. De kan ikkje tena både Gud og Mammon.»",
        "14": "Alt dette høyrde farisearane, og pengekjære som dei var, spotta dei Jesus.",
        "15": "Då sa han til dei: «De vil gjerne vera rettferdige i menneskeauge, men Gud kjenner hjarta dykkar. Det som menneske set høgt, er ein styggedom i Guds auge.",
        "16": "Lova og profetane hadde si tid til Johannes kom. Frå den tid er den gode bodskapen om Guds rike forkynt, og alle trengjer på for å koma inn.",
        "17": "Før skal himmel og jord forgå, før ein einaste prikk i lova fell bort.",
        "18": "Den som skil seg frå kona si og gifter seg med ei anna kvinne, bryt ekteskapet. Og den som gifter seg med ei fråskild kvinne, bryt ekteskapet.",
        "19": "Det var ein rik mann som kledde seg i purpur og fint lin og levde i fest og prakt dag etter dag.",
        "20": "Men ein fattig mann som heitte Lasarus, låg utanfor porten hans, full av verkjesår.",
        "21": "Han ønskte berre å få metta seg med det som fall frå bordet til rikmannen. Hundane kom endåtil og slikka såra hans.",
        "22": "Så hende det at den fattige døydde, og englane bar han til Abrahams fang. Den rike døydde òg, og vart gravlagd.",
        "23": "Då han slo opp auga i dødsriket der han var i pine, såg han Abraham langt borte og Lasarus tett inntil han.",
        "24": "Då ropa han: ‘Far Abraham, miskunna deg over meg! Send Lasarus hit så han kan dyppa fingertuppen i vatn og kjøla tunga mi. For eg lid så vondt i denne elden.’",
        "25": "Abraham svara: ‘Kom i hug, barnet mitt, at du fekk alt det gode medan du levde, og Lasarus like eins det vonde. No blir han trøysta her, medan du lid vondt.",
        "26": "Dessutan er det lagt ein avgrunn mellom oss og dykk, slik at dei som vil koma herifrå og over til dykk, ikkje skal kunna det, og ingen kan koma frå dykk og over til oss.’",
        "27": "Då sa den rike: ‘Så bed eg deg, far, at du sender han til heimen min.",
        "28": "Eg har fem brør. Lat han åtvara dei, så ikkje dei òg skal koma til denne pinestaden.’",
        "29": "Men Abraham sa: ‘Dei har Moses og profetane, dei kan høyra på dei.’",
        "30": "‘Nei, far Abraham’, svara han, ‘men kjem det nokon til dei frå dei døde, då vender dei om.’",
        "31": "Då sa Abraham: ‘Høyrer dei ikkje på Moses og profetane, så vil dei heller ikkje la seg overtyda om nokon står opp frå dei døde.’»"
    },
    "17": {
        "1": "Han sa til læresveinane sine: «Det må koma forføringar, noko anna er ikkje råd. Men ve den som forføringane kjem ifrå!",
        "2": "Det var betre for han å bli kasta i havet med ein møllestein om halsen enn at han skulle lokka ein av desse små til fall.",
        "3": "Ta dykk i vare! Syndar bror din, så tal han til rette, og angrar han, så tilgjev han.",
        "4": "Ja, om han syndar mot deg sju gonger same dagen og sju gonger kjem til deg og seier: ‘Eg angrar’, så skal du tilgje han.»",
        "5": "Apostlane sa til Herren: «Gjev oss større tru!»",
        "6": "Herren svara: «Hadde de tru som eit sennepsfrø, kunne de seia til dette morbærtreet: ‘Rykk deg opp og slå rot i havet!’ Og det skulle lyda dykk.",
        "7": "Om ein av dykk har ein tenar som er ute og pløyer eller gjeter, seier han då til tenaren når han kjem heim frå marka: ‘Kom no og set deg til bords?’",
        "8": "Nei, han vil seia: ‘Lag til kveldsmat, bind opp kjortelen og stå til teneste for meg medan eg et og drikk. Sidan kan du sjølv få deg mat.’",
        "9": "Takkar han tenaren for at han gjorde det han var pålagd?",
        "10": "På same måten er det med dykk: Når de har gjort alt de var pålagde, skal de seia: ‘Vi er unyttige tenarar og har berre gjort det vi var skuldige å gjera.’»",
        "11": "Medan Jesus var på vegen til Jerusalem, drog han gjennom grenselandet mellom Samaria og Galilea.",
        "12": "Då han skulle gå inn i ein landsby, kom det ti spedalske menn imot han. Dei vart ståande langt unna",
        "13": "og ropa: «Jesus, meister, miskunna deg over oss!»",
        "14": "Han såg dei og sa: «Gå og vis dykk for prestane!» Og medan dei var på veg dit, vart dei reine.",
        "15": "Ein av dei kom tilbake då han såg han hadde vorte frisk. Han lova Gud med høg røyst,",
        "16": "kasta seg ned for Jesu føter med andletet mot jorda og takka han. Denne mannen var ein samaritan.",
        "17": "Då sa Jesus: «Vart dei ikkje reine alle ti? Kvar er så dei ni?",
        "18": "Var det ingen annan enn denne framande som kom tilbake og ville gje Gud æra?»",
        "19": "Og han sa til mannen: «Reis deg og gå! Trua di har frelst deg.»",
        "20": "Ein gong spurde farisearane Jesus når Guds rike skulle koma. Han svara: «Guds rike kjem ikkje slik at ein kan sjå det med auga.",
        "21": "Ingen kan seia: ‘Sjå her er det’ eller: ‘Der er det’. For Guds rike er midt iblant dykk.»",
        "22": "Til læresveinane sa han: «Det kjem ei tid då de skal lengta etter å sjå ein av Menneskesonens dagar, men ikkje få oppleva det.",
        "23": "Folk skal seia til dykk: ‘Sjå der’ eller: ‘Sjå, her er han’. Gå ikkje dit og spring ikkje etter dei!",
        "24": "For slik lynet flammar opp og lyser frå himmelrand til himmelrand, slik skal Menneskesonen koma til syne på sin dag.",
        "25": "Men først skal han lida mykje og bli forkasta av denne slekta.",
        "26": "Og som det var i Noahs dagar, slik skal det vera i Menneskesonens dagar.",
        "27": "Dei åt og drakk, dei gifte seg og vart bortgifte, heilt til den dagen då Noah gjekk inn i arka. Så kom storflaumen og gjorde ende på dei alle.",
        "28": "Eller som det var i Lots dagar: Dei åt og drakk, dei kjøpte og selde, planta og bygde.",
        "29": "Men den dagen Lot gjekk ut av Sodoma, regna det eld og svovel frå himmelen og gjorde ende på dei alle.",
        "30": "På same vis skal det vera den dagen Menneskesonen openberrar seg.",
        "31": "Når den dagen kjem, må den som er oppe på taket og har sakene sine nede i huset, ikkje gå ned og henta dei, og den som er ute på marka, må ikkje gå heim att.",
        "32": "Kom i hug kona til Lot!",
        "33": "Den som vil tryggja livet sitt, skal mista det. Men den som mistar det, skal berga det.",
        "34": "Eg seier dykk: Den natta skal det liggja to i ei seng. Den eine skal hentast, den andre skal bli att.",
        "35": "To kvinner skal mala på same kverna. Den eine skal hentast, den andre skal bli att.",
        "36": "° To menn skal vera ute på marka. Den eine blir henta, den andre skal bli att. •»",
        "37": "Då tok læresveinane til orde og spurde: «Kvar, Herre?» Han svara: «Der åtselet er, vil gribbane samlast.»"
    },
    "18": {
        "1": "Han fortalde dei ei likning om at dei alltid skulle be og ikkje mista motet:",
        "2": "«I ein by var det ein dommar som ikkje hadde ærefrykt for Gud og ikkje tok omsyn til noko menneske.",
        "3": "I same byen var det ei enkje. Ho kom gong på gong til han og sa: ‘Hjelp meg i saka med motparten min, så eg kan få min rett.’",
        "4": "Lenge ville han ikkje, men til slutt sa han med seg sjølv: ‘Endå eg verken har ærefrykt for Gud eller tek omsyn til noko menneske,",
        "5": "vil eg hjelpa denne enkja til retten hennar, sidan ho plagar meg slik, elles endar det vel med at ho flyg like i synet på meg.’»",
        "6": "Og Herren sa: «Høyr kva denne uærlege dommaren seier!",
        "7": "Skulle så ikkje Gud hjelpa sine utvalde til retten deira, dei som ropar til han dag og natt? Er han sein til å hjelpa dei?",
        "8": "Eg seier dykk: Han skal raskt sørgja for at dei får sin rett. Men når Menneskesonen kjem, skal han då finna trua på jorda?»",
        "9": "Til nokre som stolte på at dei sjølve var rettferdige, og såg ned på alle andre, fortalde Jesus denne likninga:",
        "10": "«To menn gjekk opp til tempelet for å be. Den eine var farisear og den andre tollar.",
        "11": "Farisearen stilte seg opp for seg sjølv og bad slik: ‘Eg takkar deg, Gud, fordi eg ikkje er som andre menneske, dei som svindlar, gjer urett og bryt ekteskapet, eller som den tollaren der.",
        "12": "Eg fastar to gonger i veka og gjev tiend av alt eg tener.’",
        "13": "Tollaren stod langt unna; han ville ikkje eingong lyfta auga mot himmelen, men slo seg for bringa og sa: ‘Gud, ver meg syndar nådig!’",
        "14": "Eg seier dykk: Tollaren gjekk heim rettferdig for Gud, den andre ikkje. For kvar den som set seg sjølv høgt, skal setjast lågt, og den som set seg sjølv lågt, skal setjast høgt.»",
        "15": "Dei bar òg spedborna til Jesus for at han skulle røra ved dei. Læresveinane såg det og ville visa dei bort.",
        "16": "Men Jesus kalla dei til seg og sa: «Lat småborna koma til meg, og hindra dei ikkje! For Guds rike høyrer slike til.",
        "17": "Sanneleg, eg seier dykk: Den som ikkje tek imot Guds rike slik som eit lite barn, skal ikkje koma inn i det.»",
        "18": "Ein som var medlem av Rådet, kom og spurde han: «Gode meister, kva skal eg gjera så eg kan arva evig liv?»",
        "19": "Men Jesus sa til han: «Kvifor kallar du meg god? Ingen er god utan éin – det er Gud!",
        "20": "Boda kjenner du: Du skal ikkje bryta ekteskapet, du skal ikkje slå i hel, du skal ikkje stela, du skal ikkje vitna falskt, du skal æra far din og mor di. »",
        "21": "Han svara: «Alt dette har eg halde frå eg var ung.»",
        "22": "Då Jesus høyrde det, sa han: «Eitt manglar deg enno: Sel alt det du eig, og del ut til dei fattige. Då skal du få ein skatt i himmelen. Kom så og følg meg!»",
        "23": "Mannen vart sorgfull då han høyrde det, for han var svært rik.",
        "24": "Jesus såg at han vart sorgfull, og sa: «Kor vanskeleg det er for dei som eig mykje, å koma inn i Guds rike!",
        "25": "Det er lettare for ein kamel å gå gjennom eit nålauge enn for ein rik å koma inn i Guds rike.»",
        "26": "«Kven kan då bli frelst?» spurde dei som høyrde på.",
        "27": "Han svara: «Det som er umogleg for menneske, er mogleg for Gud.»",
        "28": "Då sa Peter: «Kva så med oss? Vi har gått ifrå alt vårt og følgt deg.»",
        "29": "Jesus svara: «Sanneleg, eg seier dykk: Ingen har skilt seg med hus eller kone eller sysken eller foreldre eller born for Guds rike skuld",
        "30": "utan at han skal få det att mangedobbelt i den tida som no er, og eit evig liv i den verda som kjem.»",
        "31": "Så tok han dei tolv til sides og sa til dei: «Sjå, vi dreg opp til Jerusalem, og alt som profetane har skrive om Menneskesonen, skal oppfyllast.",
        "32": "Han skal gjevast over til heidningane og bli spotta og mishandla og spytta på,",
        "33": "og dei skal piska han og slå han i hel. Og tredje dagen skal han stå opp att.»",
        "34": "Men dei skjøna ikkje noko av dette. Det var løynt for dei, og dei forstod ikkje det han sa.",
        "35": "Då Jesus nærma seg Jeriko, sat det ein blind mann ved vegen og tigga.",
        "36": "Mannen høyrde at det var mykje folk på vegen, og spurde kva som stod på.",
        "37": "Dei svara: «Det er Jesus frå Nasaret som kjem forbi.»",
        "38": "Då ropa han: «Jesus, du Davids son, miskunna deg over meg!»",
        "39": "Dei som gjekk føre, tala hardt til han og bad han teia, men han ropa berre endå høgare: «Du Davids son, miskunna deg over meg!»",
        "40": "Jesus stansa og bad dei leia den blinde til han. Og då han kom nærare, spurde Jesus han:",
        "41": "«Kva vil du eg skal gjera for deg?» «Herre, lat meg få synet att!» svara han.",
        "42": "Jesus sa til han: «Du skal bli sjåande! Trua di har frelst deg.»",
        "43": "Straks kunne han sjå, og han gav seg i følgje med Jesus og lova Gud. Og alt folket som såg det, prisa Gud."
    },
    "19": {
        "1": "Så kom Jesus til Jeriko og drog gjennom byen.",
        "2": "Der var det ein mann som heitte Sakkeus; han var overtollar og svært rik.",
        "3": "Han ville gjerne sjå kven Jesus var, men kunne ikkje koma til for folkemengda, for han var liten av vekst.",
        "4": "Difor sprang han i førevegen og klatra opp i eit morbærtre så han kunne få sjå han, for der kom han til å gå forbi.",
        "5": "Då Jesus kom dit, såg han opp og sa til han: «Sakkeus, skund deg og kom ned! For i dag må eg ta inn i ditt hus.»",
        "6": "Då skunda han seg ned og tok imot Jesus med glede.",
        "7": "Men alle som såg det, murra og sa: «Han har teke inn hos ein syndig mann.»",
        "8": "Men Sakkeus steig fram og sa til Herren: «Herre, halvparten av alt eg eig, gjev eg til dei fattige, og har eg truga pengar frå nokon, gjev eg fire gonger så mykje tilbake.»",
        "9": "Då sa Jesus til han: «I dag er frelse komen til dette huset. For han er òg ein Abrahams son.",
        "10": "For Menneskesonen er komen for å leita etter dei bortkomne og berga dei.»",
        "11": "Medan dei høyrde på dette, heldt Jesus fram og fortalde ei likning. For han var nær Jerusalem, og dei meinte at Guds rike straks skulle koma til syne.",
        "12": "Han sa: «Ein mann av høg ætt ville fara til eit land langt borte. Der skulle han bli innsett som konge og så koma heim att.",
        "13": "Han kalla til seg ti av tenarane sine, gav dei ti pund og sa til dei: ‘Driv handel med desse pengane til eg kjem att.’",
        "14": "Men landsmennene hans hata han, og dei lét sendemenn fara av stad etter han og seia: ‘Vi vil ikkje ha denne mannen til konge over oss.’",
        "15": "Då han no kom att som konge, kalla han til seg dei tenarane som hadde fått pengane, så han kunne få vita kor mykje dei hadde tent.",
        "16": "Den første kom fram og sa: ‘Herre, det pundet du gav meg, har kasta av seg ti pund.’",
        "17": "‘Det er bra, du gode tenar’, sa kongen. ‘Fordi du har vore tru i lite, skal du få rå over ti byar.’",
        "18": "Den andre kom og sa: ‘Herre, det pundet du gav meg, har gjeve fem pund.’",
        "19": "Til han sa kongen: ‘Du skal rå over fem byar.’",
        "20": "Men så kom det ein og sa: ‘Herre, sjå her er pundet ditt! Eg har hatt det liggjande i eit tørkle.",
        "21": "Eg var redd deg, for du er ein streng mann som tek ut det du ikkje har sett inn, og haustar det du ikkje har sådd.’",
        "22": "Då sa kongen: ‘Etter dine eigne ord dømmer eg deg, du dårlege tenar! Du visste at eg er ein streng mann som tek ut det eg ikkje har sett inn, og haustar det eg ikkje har sådd.",
        "23": "Kvifor gav du ikkje pengane mine til ein som driv med utlån, så eg kunne få dei att med renter når eg kom heim?’",
        "24": "Så sa han til dei som stod der: ‘Ta pundet frå han og gjev det til han som har ti frå før!’",
        "25": "‘Herre, han har alt ti pund’, sa dei.",
        "26": "‘Ja, men eg seier dykk: Den som har, skal få, og den som ikkje har, skal bli fråteken sjølv det han har.",
        "27": "Men desse fiendane mine, dei som ikkje ville at eg skulle vera kongen deira, før dei hit og hogg dei ned for auga mine.’»",
        "28": "Då Jesus hadde sagt dette, heldt han fram på vegen opp mot Jerusalem.",
        "29": "Då han kom bort imot Betfage og Betania, ved den høgda som heiter Oljeberget, sende han to av læresveinane i veg",
        "30": "og sa: «Gå bort i den landsbyen som ligg framfor dykk. Når de kjem dit, finn de ein eselfole som står bunden, og han har det aldri sete noko menneske på. Den skal de løysa og leia hit!",
        "31": "Og er det nokon som spør: ‘Kvifor løyser de folen?’ skal de svara: ‘Herren har bruk for han.’»",
        "32": "Dei to gjekk av stad og fann det slik som han hadde sagt.",
        "33": "Dei løyste folen, og dei som eigde han, spurde: «Kvifor løyser de folen?»",
        "34": "Dei svara: «Herren har bruk for han.»",
        "35": "Så leidde dei folen til Jesus, la kappene sine på han og lét Jesus setja seg oppå.",
        "36": "Og der han reid fram, breidde folket kappene sine ut på vegen.",
        "37": "Då han nærma seg skråninga ned frå Oljeberget, byrja heile mengda av læresveinar å lova Gud med høg røyst, glade som dei var, for alle dei mektige gjerningane dei hadde sett. Dei ropa:",
        "38": "« Velsigna er han, kongen, som kjem i Herrens namn! Fred i himmelen og ære i det høgste!»",
        "39": "Nokre farisearar i folkemengda sa til han: «Meister, tal læresveinane dine til rette!»",
        "40": "Men han svara: «Eg seier dykk: Dersom dei teier, skal steinane ropa.»",
        "41": "Då Jesus kom nærare og såg Jerusalem, gret han over byen",
        "42": "og sa: «Hadde du berre på denne dagen skjøna, du òg, kva som tener til fred! Men no er det gøymt for auga dine.",
        "43": "Det skal koma dagar over deg då fiendane dine kastar ein voll opp rundt deg, kringset deg og trengjer deg frå alle kantar.",
        "44": "Dei skal slå deg til jorda, og borna dine med deg, og det skal ikkje liggja att stein på stein i deg, fordi du ikkje skjøna at tida var komen då Herren gjesta deg.»",
        "45": "Så gjekk Jesus inn på tempelplassen, og der tok han til å jaga ut dei som dreiv handel.",
        "46": "Og han sa til dei: «Det står skrive: Mitt hus skal vera eit bønehus. Men de har gjort det til ei røvarhòle. »",
        "47": "Sidan var han kvar dag på tempelplassen og underviste. Overprestane og dei skriftlærde og dei fremste mennene i folket leita etter ein utveg til å ta livet av han.",
        "48": "Men dei fann ikkje ut korleis dei skulle få det til, for alt folket heldt seg nær han og høyrde på han."
    },
    "20": {
        "1": "Ein dag då han underviste folket på tempelplassen og forkynte den gode bodskapen, kom overprestane og dei skriftlærde saman med dei eldste",
        "2": "og sa til han: «Sei oss: Kva rett har du til å gjera dette? Kven har gjeve deg denne fullmakta?»",
        "3": "Jesus sa til dei: «Eg har òg eit spørsmål til dykk. Sei meg:",
        "4": "Johannes-dåpen, var den frå himmelen eller frå menneske?»",
        "5": "Dei samrådde seg med kvarandre og sa: «Svarar vi: ‘Frå himmelen’, vil han seia: ‘Kvifor trudde de han då ikkje?’",
        "6": "Men svarar vi: ‘Frå menneske’, kjem alt folket til å steina oss, for dei trur fullt og fast at Johannes var ein profet.»",
        "7": "Difor svara dei at dei ikkje visste kvar Johannes-dåpen var frå.",
        "8": "Då sa Jesus til dei: «Så seier heller ikkje eg til dykk kva fullmakt eg har til å gjera dette.»",
        "9": "Så tok han til å tala til folket og fortalde dei denne likninga: «Ein mann planta ei vinmark og leigde henne bort til nokre vinbønder. Så drog han ut av landet og skulle vera lenge borte.",
        "10": "Då tida kom, sende han ein tenar til bøndene for å få sin del av avlinga. Men dei skamslo han og lét han gå tomhendt bort.",
        "11": "Då sende eigaren ein annan tenar, men dei skamslo han òg, spotta han og lét han gå tomhendt bort.",
        "12": "Endå ein tredje sende han, men han òg slo dei til blods, og så kasta dei han ut.",
        "13": "‘Kva skal eg no gjera?’ tenkte eigaren av vingarden. ‘Jau, eg vil senda son min, som eg har så kjær. Han vil dei vel ha vørdnad for.’",
        "14": "Men då vinbøndene fekk sjå sonen, samrådde dei seg med kvarandre og sa: ‘Der har vi arvingen! Lat oss slå han i hel, så blir arven vår.’",
        "15": "Så kasta dei han ut av vingarden og slo han i hel. Kva skal så vingardsherren gjera med desse vinbøndene?",
        "16": "Han skal koma og gjera ende på dei og la andre få vingarden.» Då sa dei som høyrde på: «Det må aldri henda!»",
        "17": "Men han såg på dei og sa: «Kva tyder då dette som står skrive: Steinen som bygningsmennene vraka, har vorte hjørnestein.",
        "18": "Kvar den som fell mot denne steinen, skal bli sundslegen. Og den som steinen fell på, skal bli knust.»",
        "19": "Dei skriftlærde og overprestane ville gjerne leggja hand på han med det same, for dei skjøna at det var dei han sikta til med denne likninga. Men dei torde ikkje for folket.",
        "20": "Sidan heldt dei auge med han og sende ut folk som skulle vakta på han. Dei skulle lata som dei var ærlege menn og prøva å gripa han på grunn av noko han sa, så dei kunne få gje han over i landshovdingens makt.",
        "21": "Dei spurde han: «Meister, vi veit at du talar og lærer rett. Du gjer ikkje skilnad på folk, men lærer i sanning Guds veg.",
        "22": "Sei oss: Er det rett av oss å betala skatt til keisaren, eller er det ikkje?»",
        "23": "Men han merka baktankane deira og sa til dei:",
        "24": "«Vis meg ein denar! Kven har biletet og namnet sitt på denne?» «Keisaren», svara dei.",
        "25": "Då sa han til dei: «Så gjev då keisaren det som høyrer keisaren til, og Gud det som høyrer Gud til.»",
        "26": "Dei greidde ikkje å setja han fast i noko av det han sa medan folket høyrde på; dei berre undra seg over svaret og tagde.",
        "27": "Så kom det nokre saddukearar til Jesus; det er dei som nektar for at det finst ei oppstode. Og dei la fram for han dette spørsmålet:",
        "28": "«Meister, Moses har gjeve oss denne forskrifta: Om ein gift mann døyr og han ikkje har born, skal bror hans gifta seg med enkja og halda oppe ætta til bror sin.",
        "29": "No var det sju brør. Den første tok seg ei kone, men døydde barnlaus.",
        "30": "Så gifte den andre seg med henne,",
        "31": "og så den tredje, og på same måten alle sju, men alle døydde dei barnlause.",
        "32": "Til sist døydde kvinna òg.",
        "33": "Når dei står opp att, kven av dei skal då ha henne til kone? Alle sju har dei vore gifte med henne.»",
        "34": "Jesus sa til dei: «Menneske i denne verda gifter seg og blir bortgifte.",
        "35": "Men dei som blir haldne verdige til å vera med i den komande verda og stå opp frå dei døde, dei verken gifter seg eller blir bortgifte.",
        "36": "Dei kan ikkje døy meir. Dei er som englane, og dei er Guds born, for dei er born av oppstoda.",
        "37": "Men at dei døde står opp, har Moses òg vist i forteljinga om klungeren, når han kallar Herren for Abrahams Gud og Isaks Gud og Jakobs Gud.",
        "38": "Han er ikkje ein Gud for døde, men for levande. For dei lever alle for han.»",
        "39": "Då sa nokre av dei skriftlærde: «Meister, du svara godt.»",
        "40": "Sidan våga ingen å spørja han meir.",
        "41": "Jesus spurde dei: «Korleis kan ein seia at Messias er Davids son?",
        "42": "David seier då sjølv i Salmane: Herren sa til min herre: Set deg ved mi høgre hand",
        "43": "til eg får lagt dine fiendar som skammel for dine føter.",
        "44": "David kallar her Messias for herre, korleis kan han då vera Davids son?»",
        "45": "Medan heile folkemengda høyrde på, sa han til læresveinane:",
        "46": "«Ta dykk i vare for dei skriftlærde! Dei vil gjerne gå omkring i lange kapper og likar å ta mot helsingar på torget, sitja fremst i synagogane og ha heidersplassane i gjestebod.",
        "47": "Dei et enkjer ut av huset og held lange bøner for syns skuld. Dei skal få så mykje hardare dom.»"
    },
    "21": {
        "1": "Jesus såg opp og fekk sjå at dei rike la gåvene sine i tempelkista.",
        "2": "Han la òg merke til ei fattig enkje som gav to små koparmyntar.",
        "3": "Og han sa: «Sanneleg, eg seier dykk: Denne fattige enkja har gjeve meir enn nokon av dei andre.",
        "4": "For alle dei andre la gåver i kista av si overflod, men ho gav av sin fattigdom alt det ho hadde å leva av.»",
        "5": "Det var nokre som snakka om tempelet, kor fint det var utsmykka med vakre steinar og tempelgåver. Då sa Jesus:",
        "6": "«Det kjem ein dag då alt de ser her, skal rivast ned; det skal ikkje liggja att stein på stein.»",
        "7": "Då spurde dei: «Meister, når skal dette henda, og kva er teiknet på at den tida er nær?»",
        "8": "Han svara: «Ta dykk i vare så ingen fører dykk vill! For mange skal koma i mitt namn og seia: ‘Det er eg! Tida er nær!’ Følg dei ikkje!",
        "9": "Og når de høyrer om krig og opprør, så lat dykk ikkje skremma! For først må dette henda, men enden kjem ikkje med ein gong.»",
        "10": "Og han heldt fram: «Folk skal reisa seg mot folk og rike mot rike.",
        "11": "Det skal koma store jordskjelv, og hungersnaud og pest på stad etter stad. Det skal henda redselsfulle ting og syna seg store teikn frå himmelen.",
        "12": "Men før alt dette hender, skal dei leggja hand på dykk og forfølgja dykk, gje dykk over til synagogane og kasta dykk i fengsel, og for mitt namn skuld skal de førast fram for kongar og landshovdingar.",
        "13": "Då skal de få vitna for dei.",
        "14": "Legg dykk på hjartet at de ikkje treng tenkja ut på førehand korleis de skal forsvara dykk.",
        "15": "For eg skal leggja orda i munnen på dykk og gje dykk visdom som ingen av motstandarane dykkar skal kunna stå seg imot eller seia imot.",
        "16": "Jamvel foreldre og sysken, slektningar og vener skal svika dykk og senda nokre av dykk i døden.",
        "17": "Og alle skal hata dykk for mitt namn skuld.",
        "18": "Men ikkje eit hårstrå på hovudet skal de mista.",
        "19": "Hald ut, så skal de vinna livet!",
        "20": "Når de ser Jerusalem kringsett av hærar, då skal de vita at byen snart blir øydelagd.",
        "21": "Då må dei som er i Judea, rømma til fjells, dei som er i byen, må koma seg ut, og dei som er ute på landet, må ikkje gå inn i byen.",
        "22": "For dette er straffedomens tid, då alt som står skrive, skal gå i oppfylling.",
        "23": "Ve dei som ventar barn og dei som gjev bryst i dei dagane! For det skal bli stor naud i landet, og vreide skal ramma dette folket.",
        "24": "Dei skal falla for sverd og førast bort som fangar til alle folkeslag. Og andre folk skal trakka Jerusalem under fot heilt til tida for heidningane er ute.",
        "25": "Det skal syna seg teikn i sol og måne og stjerner, og på jorda skal folka bli gripne av redsle og rådløyse i larmen frå hav og brotsjøar.",
        "26": "Folk skal forgå av redsle og gru for det som kjem over jorda. For kreftene i himmelrommet skal bli rokka.",
        "27": "Då skal dei sjå Menneskesonen koma i skya med stor makt og herlegdom.",
        "28": "Men når dette tek til å henda, skal de retta dykk opp og lyfta hovudet! For då skal de snart setjast fri.»",
        "29": "Så fortalde han dei ei likning: «Sjå på fikentreet og alle andre tre!",
        "30": "Når lauvet sprett, då veit de av dykk sjølve at sommaren er nær.",
        "31": "Like eins veit de at Guds rike er nær når de ser at dette hender.",
        "32": "Sanneleg, eg seier dykk: Denne slekta skal ikkje forgå før alt dette hender.",
        "33": "Himmel og jord skal forgå, men mine ord skal aldri forgå.",
        "34": "Ta dykk i vare og lat ikkje hjartet dykkar bli sløva av rangel og drikk og sorgene i dagleglivet, så den dagen kjem like uventa på dykk",
        "35": "som ei snare. For den dagen skal koma over alle som bur på jorda.",
        "36": "Vak kvar tid og stund og be om styrke til å koma velberga frå alt det som skal henda, og bli ståande framfor Menneskesonen.»",
        "37": "Om dagen var Jesus i tempelet og underviste, men om kvelden gjekk han ut til den høgda som heiter Oljeberget, og var der om natta.",
        "38": "Og tidleg om morgonen flokka folket seg om han på tempelplassen og høyrde på han."
    },
    "22": {
        "1": "Det nærma seg no høgtida med usyra brød, som dei òg kallar påske.",
        "2": "Overprestane og dei skriftlærde prøvde å finna ut korleis dei kunne få Jesus drepen, for dei var redde folket.",
        "3": "Då fór Satan i Judas, han som dei kalla Iskariot, og som var ein av dei tolv.",
        "4": "Han gjekk av stad og tala med overprestane og leiarane for tempelvakta om korleis han kunne gje Jesus over til dei.",
        "5": "Dei vart glade og lova å gje han pengar.",
        "6": "Judas gjekk med på dette, og sidan leita han etter eit høve til å gje Jesus over til dei når han ikkje hadde folkemengda omkring seg.",
        "7": "Så kom den dagen i høgtida med usyra brød då påskelammet skulle slaktast.",
        "8": "Jesus sende Peter og Johannes i veg og sa: «Gå og gjer i stand for oss så vi kan halda påskemåltid.»",
        "9": "«Kvar vil du vi skal gjera i stand?» spurde dei.",
        "10": "Han svara: «Når de kjem inn i byen, kjem ein mann som ber ei krukke med vatn, til å møta dykk. Han skal de følgja til det huset han går inn i,",
        "11": "og så skal de seia til han som eig huset: ‘Meisteren spør: Kvar er rommet der eg kan halda påskemåltid saman med læresveinane mine?’",
        "12": "Han skal visa dykk eit stort rom ovanpå med teppe og puter. Der skal de gjera i stand.»",
        "13": "Så gjekk dei og fann det slik som han hadde sagt, og dei gjorde i stand påskemåltidet.",
        "14": "Då tida kom, gjekk Jesus til bords og apostlane med han.",
        "15": "Og han sa til dei: «Eg har lengta inderleg etter å eta dette påskemåltidet i lag med dykk før eg skal lida.",
        "16": "For eg seier dykk: Aldri meir skal eg eta påskemåltidet før det har vorte fullenda i Guds rike.»",
        "17": "Så tok han eit beger, bad takkebøna og sa: «Ta dette og del det mellom dykk.",
        "18": "For eg seier dykk: Heretter skal eg aldri drikka av frukta frå vintreet før Guds rike er kome.»",
        "19": "Så tok han eit brød, takka og braut det, gav dei og sa: «Dette er min kropp, som blir gjeven for dykk. Gjer dette til minne om meg.»",
        "20": "Like eins tok han begeret etter måltidet og sa: «Dette begeret er den nye pakt i mitt blod, som blir utrent for dykk.",
        "21": "Men sjå, han som svik meg, har handa her på bordet saman med meg.",
        "22": "Menneskesonen går bort, som det er fastsett. Men ve det mennesket som svik han!»",
        "23": "Då tok dei til å tretta med kvarandre om kven av dei det kunne vera som skulle gjera dette.",
        "24": "No vart det òg strid mellom dei om kven som skulle reknast som den største.",
        "25": "Då sa Jesus til dei: «Kongane herskar over folka sine, og dei som rår, blir kalla velgjerarar.",
        "26": "Men slik er det ikkje hos dykk. Den største av dykk skal vera som den yngste, og leiaren skal vera som ein tenar.",
        "27": "For kven er størst, den som er gjest ved bordet, eller den som er tenar? Er det ikkje gjesten? Men eg er midt iblant dykk som ein tenar.",
        "28": "De er dei som har halde ut hos meg i prøvingane mine.",
        "29": "Og no overlèt eg riket til dykk, slik som Far min har overlate det til meg:",
        "30": "De skal eta og drikka ved mitt bord i mitt rike og sitja på troner og dømma dei tolv Israel-stammane.",
        "31": "Simon, Simon! Satan kravde å få sikta dykk som kveite.",
        "32": "Men eg bad for deg at trua di ikkje måtte svikta. Og når du ein gong vender om, så styrk brørne dine!»",
        "33": "«Herre», sa Peter, «med deg er eg klar til å gå både i fengsel og i død.»",
        "34": "Men Jesus svara: «Eg seier deg, Peter: Hanen skal ikkje gala i natt før du tre gonger har nekta at du kjenner meg.»",
        "35": "Så sa han til dei: «Då eg sende dykk i veg utan pengepung eller veske eller skor, mangla de då noko?» «Nei, ingen ting», svara dei.",
        "36": "«Men no», sa han, «må den som har pengepung, ta han med, og like eins den som har veske. Og den som ikkje har sverd, får selja kappa si og kjøpa seg eit.",
        "37": "For eg seier dykk at det må oppfyllast på meg, det ordet som står skrive: Han vart rekna blant lovbrytarar. For det som er fastsett om meg, skal no fullendast.»",
        "38": "Då sa dei: «Herre, sjå, her er to sverd.» «Det er nok!» svara han.",
        "39": "Så gjekk han ut og tok vegen til Oljeberget som han hadde for vane, og læresveinane følgde han.",
        "40": "Då han kom dit, sa han til dei: «Be at de ikkje må koma i freisting!»",
        "41": "Han sleit seg frå dei så langt som eit steinkast, fall på kne og bad:",
        "42": "«Far, om du vil, så ta dette begeret frå meg! Men lat det bli som du vil, ikkje som eg vil!»",
        "43": "° Ein engel frå himmelen synte seg då for han og styrkte han.",
        "44": "Og han kom i dødsangst og bad endå meir inderleg, så sveitten hans fall som bloddropar ned på jorda. •",
        "45": "Då han reiste seg etter bøna og kom tilbake til læresveinane, fann han dei sovande, overvelda av sorg.",
        "46": "«Korleis kan de sova?» spurde han. «Reis dykk og be at de ikkje må koma i freisting!»",
        "47": "Før han hadde tala ut, kom det ein stor flokk, og han som heitte Judas, ein av dei tolv, gjekk føre. Han gjekk bort til Jesus for å kyssa han.",
        "48": "Då sa Jesus: «Judas, svik du Menneskesonen med eit kyss?»",
        "49": "Dei som var med Jesus, skjøna korleis det kom til å gå, og spurde: «Herre, skal vi gripa til sverd?»",
        "50": "Og ein av dei hogg etter tenaren til øvstepresten og sneidde av han høgre øyret.",
        "51": "Men Jesus sa: «Lat det vera med det!» Og han rørte ved øyret til tenaren og lækte han.",
        "52": "Så sa han til overprestane og leiarane for tempelvakta og dei eldste, dei som var komne og ville gripa han: «De kjem med sverd og stokkar som om eg var ein røvar.",
        "53": "Dag etter dag var eg saman med dykk på tempelplassen; då la de ikkje hand på meg. Men dette er dykkar time, no er det mørkret som har makta.»",
        "54": "Dei tok han og førte han til huset åt øvstepresten. Peter følgde etter, eit langt stykke bak.",
        "55": "Midt inne på gardsplassen var det gjort opp ein eld som dei samla seg rundt. Peter slo seg ned blant dei som sat der.",
        "56": "Ei tenestejente fekk sjå han sitja der i lyset frå elden. Ho stirte på han og sa: «Denne mannen var òg saman med han.»",
        "57": "Men Peter nekta og sa: «Eg kjenner han ikkje, kvinne!»",
        "58": "Litt etter la ein annan merke til han og sa: «Du òg er ein av dei.» «Nei, det er eg slett ikkje», svara Peter.",
        "59": "Men ein times tid etter var det ein til som slo fast: «Visst var denne mannen òg med han! Han er då galilear.»",
        "60": "Men Peter sa: «Eg skjønar ikkje kva du snakkar om, menneske!» I det same, før han hadde tala ut, gol hanen.",
        "61": "Då vende Herren seg og såg på Peter, og Peter kom i hug det Herren hadde sagt til han: «Før hanen gjel i natt, skal du fornekta meg tre gonger.»",
        "62": "Og han gjekk ut og gret sårt.",
        "63": "Mennene som heldt vakt over Jesus, spotta han og slo han.",
        "64": "Dei batt for auga hans og sa: «No kan du vera profet! Kven var det som slo deg?»",
        "65": "Og dei hånte han på mange andre måtar òg.",
        "66": "Då det lysna av dag, kom eldsterådet i folket saman; overprestane og dei skriftlærde var òg med. Jesus vart ført fram for Rådet,",
        "67": "og dei sa: «Er du Messias, så sei oss det.» Han svara: «Om eg seier det til dykk, trur de meg ikkje,",
        "68": "og om eg spør, svarar de ikkje.",
        "69": "Men heretter skal Menneskesonen sitja ved den mektige Guds høgre hand.»",
        "70": "Då spurde dei alle: «Så er du altså Guds Son?» Han svara: «De seier sjølve at eg er det.»",
        "71": "Då sa dei: «Kva skal vi no med vitneutsegner? Vi har sjølve høyrt det av hans eigen munn.»"
    },
    "23": {
        "1": "Då reiste dei seg alle og førte han til Pilatus.",
        "2": "Der tok dei til å koma med skuldingar mot han. Dei sa: «Vi har funne at denne mannen fører folket vårt på avvegar. Han forbyd oss å gje keisaren skatt, og han seier at han er Messias, altså konge.»",
        "3": "Pilatus spurde han: «Er du kongen over jødane?» «Du seier det», svara Jesus.",
        "4": "Då sa Pilatus til overprestane og folket: «Eg finn inga skuld hos denne mannen.»",
        "5": "Men dei tok sterkare i: «Han eggjar opp folket i heile Judea med læra si. Han tok til i Galilea, og no er han komen heilt hit.»",
        "6": "Då Pilatus høyrde det, spurde han om mannen var frå Galilea,",
        "7": "og då han fekk vita at han var under domsmakta til Herodes, sende han Jesus over dit, for Herodes òg var i Jerusalem i dei dagane.",
        "8": "Herodes vart svært glad då han fekk sjå Jesus, for han hadde høyrt om han og lenge ønskt å få møta han. No vona han å få sjå Jesus gjera eit teikn.",
        "9": "Han stilte han mange spørsmål, men Jesus svara ikkje eit ord.",
        "10": "Overprestane og dei skriftlærde stod der og kom med sterke skuldingar mot han.",
        "11": "Herodes vanæra han og spotta han saman med soldatane sine. Han la ei staseleg kappe om han og sende han tilbake til Pilatus.",
        "12": "Den dagen vart Herodes og Pilatus vener; før hadde det vore fiendskap mellom dei.",
        "13": "Så kalla Pilatus saman overprestane, rådsherrane og folket",
        "14": "og sa til dei: «De har ført denne mannen fram for meg og sagt at han fører folket på avvegar. No har eg spurt han ut medan de høyrde på, men eg har ikkje funne han skuldig i noko av det de klagar han for.",
        "15": "Det har ikkje Herodes heller, for han har sendt han tilbake til oss. Mannen har såleis ikkje gjort noko som fortener dødsstraff.",
        "16": "Difor vil eg la han bli piska og så setja han fri.»",
        "17": "° Men til høgtida måtte han gje dei ein fange fri. •",
        "18": "Då ropa dei alle som ein: «Bort med han! Gjev oss Barabbas fri!»",
        "19": "– Barabbas var ein mann som sat fengsla for opprør i byen og for mord.",
        "20": "Igjen tala Pilatus til dei, for han ville gjerne gje Jesus fri.",
        "21": "Men dei ropa imot han: «Krossfest han! Krossfest!»",
        "22": "Då tok han ordet tredje gongen: «Kva vondt har han så gjort? Eg har ikkje funne han skuldig i noko som kan straffast med døden. Eg vil la han bli piska og så setja han fri.»",
        "23": "Men dei pressa han og kravde med høge skrik at Jesus skulle krossfestast, og skriket deira fekk overtaket.",
        "24": "Då felte Pilatus dommen; det skulle bli som dei kravde.",
        "25": "Han frigav den dei bad om, han som sat fengsla for opprør og mord. Men han overgav Jesus til dei, og dei fekk viljen sin.",
        "26": "Så førte dei han bort. På vegen greip dei fatt i ein mann som kom inn frå markene, Simon frå Kyréne. Og dei la krossen på Simon for at han skulle gå bak Jesus og bera.",
        "27": "Ein stor folkehop følgde med, og mellom dei var det mange kvinner som jamra og gret over han.",
        "28": "Men Jesus snudde seg til dei og sa: «Jerusalems døtrer! Gråt ikkje over meg, men gråt over dykk sjølve og borna dykkar.",
        "29": "For det kjem dagar då folk skal seia: ‘Lukkelege er dei barnlause, dei morsliv som ikkje har fødd, og dei bryst som ikkje har gjeve die!’",
        "30": "Då skal dei seia til fjella: ‘Fall over oss!’ Og til haugane: ‘Løyn oss!’",
        "31": "For gjer dei slik med det grøne treet, korleis skal det då gå med det tørre?»",
        "32": "To andre forbrytarar vart òg førte bort og skulle avrettast saman med Jesus.",
        "33": "Og då dei kom til den staden som heiter Hovudskallen, krossfeste dei både han og forbrytarane, den eine på høgre sida hans, den andre på venstre.",
        "34": "° Men Jesus sa: «Far, tilgjev dei, for dei veit ikkje kva dei gjer.» • Så kasta dei lodd om kleda hans og delte dei mellom seg.",
        "35": "Folket stod og såg på, men rådsherrane spotta han: «Andre har han frelst», sa dei, «lat han no frelsa seg sjølv dersom han er Guds Messias, den utvalde!»",
        "36": "Soldatane òg hånte han. Dei gav han vineddik",
        "37": "og sa: «Er du kongen over jødane, så frels deg sjølv!»",
        "38": "For det var sett ei innskrift over han: «Dette er kongen over jødane.»",
        "39": "Den eine av forbrytarane som hang der, spotta han og sa: «Er ikkje du Messias? Frels deg sjølv og oss!»",
        "40": "Men den andre tala han til rette og sa: «Har du ikkje ærefrykt for Gud, endå du er under same dommen?",
        "41": "For oss er dommen rettferdig, vi får berre att for det vi har gjort. Men han har ikkje gjort noko urett.»",
        "42": "Og han sa: «Jesus, kom meg i hug når du kjem til ditt rike!»",
        "43": "Jesus svara: «Sanneleg, eg seier deg: I dag skal du vera med meg i paradis.»",
        "44": "Det var alt kring den sjette timen. Då fall det mørker over heile landet, og mørkret låg til den niande timen,",
        "45": "for sola lyste ikkje lenger. Forhenget i tempelet rivna midt i to,",
        "46": "og Jesus ropa med høg røyst: «Far, i dine hender gjev eg mi ånd! » Med desse orda anda han ut.",
        "47": "Då offiseren såg det som hende, lova han Gud og sa: «Denne mannen var sanneleg rettferdig!»",
        "48": "Og alle som hadde samla seg for å sjå på, slo seg for bringa då dei såg det som hende, og gjekk derifrå.",
        "49": "Men alle som kjende han, stod langt borte og såg på. Mellom desse var òg dei kvinnene som hadde følgt han frå Galilea.",
        "50": "Det var ein rådsherre som heitte Josef. Han var ein god og rettferdig mann",
        "51": "og hadde ikkje vore med på det dei andre hadde vedteke og sett i verk. Han var frå Arimatea, ein by i Judea, og han venta på at Guds rike skulle koma.",
        "52": "Han gjekk til Pilatus og bad om å få Jesu kropp.",
        "53": "Og Josef tok ned Jesu kropp, sveipte han i eit linklede og la han i ei grav som var hoggen ut i bergveggen, og som det endå ikkje hadde lege nokon i.",
        "54": "Det var førebuingsdagen, rett før sabbaten tok til.",
        "55": "Dei kvinnene som hadde vore med han frå Galilea, følgde etter. Dei såg grava og såg korleis Jesu kropp vart lagd der.",
        "56": "Sidan gjekk dei heim og gjorde i stand angande olje og salve. På sabbaten heldt dei seg i ro, som lova kravde."
    },
    "24": {
        "1": "Ved daggry første dagen i veka kom kvinnene til grava og hadde med seg den angande oljen dei hadde gjort i stand.",
        "2": "Då fekk dei sjå at steinen var rulla ifrå grava.",
        "3": "Dei gjekk inn, men fann ikkje Herren Jesu kropp.",
        "4": "Dei visste ikkje kva dei skulle tru, men med eitt stod det to menn hos dei i skinande klede.",
        "5": "Kvinnene vart forfærde og bøygde seg med andletet mot jorda. Då sa mennene til dei: «Kvifor leitar de etter den levande mellom dei døde?",
        "6": "Han er ikkje her, han er stått opp. Kom i hug kva han sa til dykk medan han endå var i Galilea:",
        "7": "‘Menneskesonen skal gjevast over i hendene til syndige menneske og bli krossfest, og tredje dagen skal han stå opp.’»",
        "8": "Då kom dei i hug orda hans.",
        "9": "Og dei gjekk bort frå grava og fortalde alt dette til dei elleve og til alle dei andre.",
        "10": "Det var Maria Magdalena, Johanna og Maria, mor til Jakob, som saman med dei andre kvinnene fortalde dette til apostlane.",
        "11": "Men dei tenkte det var laust snakk, og trudde dei ikkje.",
        "12": "Peter reiste seg likevel og sprang til grava, og då han bøygde seg inn, såg han ikkje anna enn linkleda. Så gjekk han tilbake til huset der han budde, og undra seg over det som hadde hendt.",
        "13": "Same dagen var to læresveinar på veg til ein landsby som heiter Emmaus, seksti stadiar frå Jerusalem,",
        "14": "og dei snakka om alt det som hadde hendt.",
        "15": "Medan dei no tala saman og drøfte dette med kvarandre, kom Jesus sjølv og gav seg i lag med dei.",
        "16": "Men auga deira vart hindra i å sjå, så dei ikkje kjende han att.",
        "17": "«Kva er det de går og talar med kvarandre om?» spurde han. Då stansa dei, fulle av sorg.",
        "18": "Den eine, han som heitte Kleopas, svara: «Du må vera den einaste framande i Jerusalem som ikkje veit kva som har hendt der desse siste dagane.»",
        "19": "«Kva er det?» spurde han. «Det med Jesus frå Nasaret», svara dei. «Han var ein profet, mektig i ord og gjerning for Gud og heile folket.",
        "20": "Men overprestane og rådsherrane våre utleverte han, fekk dømt han til døden og krossfeste han.",
        "21": "Og vi som hadde vona at han var den som skulle setja Israel fri! Men no er det alt tredje dagen sidan dette hende,",
        "22": "og nokre kvinner blant oss har sett oss i uro og undring. I dag tidleg var dei ved grava",
        "23": "og fann ikkje kroppen hans, men dei kom tilbake og fortalde at dei hadde sett eit syn av englar som sa at han lever.",
        "24": "Nokre av våre folk gjekk då ut til grava, og dei fann det nett slik som kvinnene hadde sagt, men han sjølv såg dei ikkje.»",
        "25": "Då sa han til dei: «Kor lite de skjønar, og kor seine de er til å tru alt det profetane har sagt!",
        "26": "Måtte ikkje Messias lida dette og så gå inn til sin herlegdom?»",
        "27": "Så tok han til å leggja ut for dei det som står om han i alle skriftene, heilt frå Moses og hos alle profetane.",
        "28": "Då dei kom bort imot den landsbyen dei skulle til, gjorde han som han ville gå vidare.",
        "29": "Men dei bad han inntrengjande og sa: «Ver hos oss! Det kveldar, og dagen er på hell.» Då gjekk han inn og gav seg til hos dei.",
        "30": "Og medan han sat til bords med dei, tok han brødet, bad takkebøna, braut det og gav dei.",
        "31": "Då vart auga deira opna, og dei kjende han att. Men han vart usynleg for dei.",
        "32": "Dei sa til kvarandre: «Brann ikkje hjartet i oss då han tala til oss på vegen og opna skriftene for oss?»",
        "33": "Og dei tok ut med ein gong og gjekk tilbake til Jerusalem. Der fann dei alle elleve og venene deira samla,",
        "34": "og desse sa: «Herren er sanneleg stått opp og har synt seg for Simon.»",
        "35": "Då fortalde dei to om det som hadde hendt på vegen, og korleis dei hadde kjent han att då han braut brødet.",
        "36": "Medan dei snakka om dette, stod Jesus sjølv midt imellom dei og sa: «Fred vere med dykk!»",
        "37": "Dei vart forfærde og redde, for dei trudde det var ei ånd dei såg.",
        "38": "Men han sa til dei: «Kvifor er de så urolege, og kvifor vaknar tvilen i hjarta dykkar?",
        "39": "Sjå hendene og føtene mine. Det er eg. Ta på meg og sjå! Ei ånd har ikkje kjøt og bein, som de ser at eg har.»",
        "40": "° Så viste han dei hendene og føtene sine. •",
        "41": "Då dei av rein glede enno ikkje kunne tru, men berre undra seg, sa han: «Har de noko å eta her?»",
        "42": "Dei gav han eit stykke steikt fisk,",
        "43": "og han tok det og åt medan dei såg på.",
        "44": "Så sa han til dei: «Dette var det eg tala til dykk om medan eg endå var saman med dykk, at det måtte oppfyllast, alt det som står skrive om meg i Moselova, hos profetane og i Salmane.»",
        "45": "Så opna han forstanden deira så dei kunne skjøna skriftene,",
        "46": "og han sa til dei: «Slik står det skrive: Messias skal lida og stå opp frå dei døde tredje dagen,",
        "47": "og i hans namn skal omvending og tilgjeving for syndene forkynnast for alle folkeslag; de skal byrja i Jerusalem.",
        "48": "De er vitne om dette.",
        "49": "Eg sender over dykk det som Far min har lova. Men de skal halda dykk i byen til de blir kledde med kraft frå det høge.»",
        "50": "Så førte han dei ut mot Betania, og han lyfte hendene og velsigna dei.",
        "51": "Og medan han velsigna dei, skildest han frå dei og vart teken opp til himmelen.",
        "52": "Då fall dei på kne og tilbad han. Så gjekk dei tilbake til Jerusalem i stor glede.",
        "53": "Sidan var dei stadig i tempelet og lova og prisa Gud."
    }
}